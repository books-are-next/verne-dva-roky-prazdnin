---
title: XXIII. KAPITOLA
---

**Stav, jaký právě byl – Případná opatření – Změna v životě – Mléčný strom – Na čem záleželo, aby zjistili – Návrh Caty – Briant zaujatý myšlenkou – Jeho záměr – Porada – Až zítra**

Osada byla tedy opět úplná, dokonce se rozrostla o nového člena – dobrou Caty, která za hrozného dramatu byla oceánem vyvržena na písčité pobřeží Chairman Island. Nyní vládla také ve French Cavern shoda, kterou již nemělo nic porušit. Jestli Doniphan ještě poněkud litoval, že nebyl velitelem mladých osadníků, tedy se k nim alespoň vrátil. Ano, tato dvou- nebo třídenní roztržka přinesla své ovoce. Nejednou již, i když to nesdělil svým přátelům a nechtěl uznat své křivdy, zjistil, že jeho samolibost byla silnější než skutečný zájem, i že jeho tvrdohlavost jej svedla k mnohým nerozvážnostem. Wilcox, Cross a Webb byli zachváceni stejnými pocity. A když Briant vůči němu podal takové důkazy obětavosti, v Doniphanovi zvítězily šlechetné city, které nikdy neměly pohasnout.

Ostatně velice vážná nebezpečí hrozila French Cavern, jenž byl vydán útokům sedmi zločinců, silných a ozbrojených. Nepochybně Walstonovi záleželo na tom, aby co nejrychleji opustil Chairman Island. Kdyby se však dozvěděl, že tam existovala malá osada, dobře vším opatřená, což on postrádal, nic by ho nezadrželo od vpádu, kdy všechny výhody byly na jeho straně. Mladí osadníci museli tedy, ať už rádi, či neradi, učinit jistá opatření. Nesměli se vzdálit po řece Zealand ani se odvážit do okolí Family Lake, dokud by Walston se svou tlupou neopustil ostrov.

Především bylo nutné zjistit, zda Doniphan, Cross, Webb a Wilcox při svém návratu od Severn Shores až k Bear Rock něco nezpozorovali, co by svědčilo o přítomnosti námořníků Severnu.

„Nic,“ odpověděl Doniphan. „Ovšem při návratu k ústí East River jsme se neubírali stejnou cestou, jakou jsme šli na sever.“

„Zdá se být tedy jisté, že se Walston pustil východním směrem,“ podotkl Gordon.

„Souhlasím,“ odvětil Doniphan. „ale nepochybně se dal podél pobřeží, zatímco my jsme se vraceli přímo bukovými lesy. Vezměte mapu a uvidíte, že ostrov tvoří velice hluboký záliv nad Deception Bay. Tam se rozkládá širý kraj, kde budou zločinci asi hledat příbytek, přičemž se zřejmě nevzdálí od místa, kde zanechali šalupu. Právě mě napadá, snad by nám mohla Caty sdělit, ve kterých končinách se přibližně nachází Chairman Island.“

Caty, oslovená na toto téma Gordonem a Briantem, nemohla nic říci. Po požáru na Severnu, když se Mr. Evans chopil kormidla šalupy, řídil ji tím směrem, aby se co nejdříve přiblížil americké pevnině, od které asi Chairman Island nebyl příliš vzdálen. Také nikdy nepronesl jméno ostrova, na který je bouře zahnala. Protože pak od pobřeží nebylo daleko na četná souostroví, dalo se soudit, že se Walston vynasnaží, aby se na ně dostal, a proto bude asi v jeho zájmu, aby zůstal na východním pobřeží. Pokud by se mu totiž podařilo opravit loď, aby se hodila k plavbě, nedalo by mu tolik námahy, aby se obrátil k některé jihoamerické zemi.

„Alespoň,“ podotkl Briant, „až přijde Walston k ústí East River, najde stopy tvého pobytu, Doniphane, a nepustí se daleko, aby tě vypátral.“

„Jaké stopy?“ zeptal se Doniphan. „Hromádku popela? A co by z toho zjistil? Snad jen, že je ostrov obydlený. V tom případě nebudou ti lotři pomýšlet na nic jiného, než aby se ukryli…“

„Nepochybně,“ řekl Briant, „avšak jestli se dozvědí, že se obyvatelstvo ostrova skládá jenom z hrstky dětí! Nedělejme tedy nic, aby nepoznali, kdo jsme! – To mne také přivádí na otázku, zda jsi snad, Doniphane, při svém návratu od Deception Bay při příležitosti několikrát nevystřelil?“

„Nikoliv, a to výjimečně,“ ujišťoval Doniphan se smíchem, „neboť jinak rád plýtvám střelným prachem! Když jsme opustili pobřeží, byli jsme dostatečně zásobeni zvěřinou a žádný výstřel neprozradil naši přítomnost. Včera v noci chtěl Wilcox vystřelit na jaguára, avšak naštěstí jsi přišel právě včas, abys tomu zabránil, Briante, a zachránil mi život, s nasazením svého!“

„Opakuji ti, Doniphane, že jsem jen učinil, co bys udělal i ty na mém místě. – A v budoucnu žádný výstřel z pušky! Vzdejme se také vycházek do Traps Woods a žijme pouze ze zásob!“

Je samozřejmé, že jakmile se Briant vrátil do French Cavern, bylo velice pečlivě ošetřeno jeho zranění, takže se mu brzy zacelilo. Nemohl však hýbat dost volně ramenem, ale i to se brzy poddalo.

Zatím již končil měsíc říjen a po Walstonovi v okolí řeky Zealand ještě nebyla ani památka. Odplul snad, když opravil svou šalupu? To bylo docela možné, poněvadž – jak si Caty vzpomněla – měl sekeru a mohl také použít pevné nože, které námořníci vždy nosili v kapse, a také dřeva byl dostatek v blízkosti Severn Shores.

Přesto však, neboť neměli úplnou jistotu, museli změnit způsob života. Zejména nepodnikali žádné vzdálenější výlety, kromě toho dne, kdy Baxter a Doniphan vyšli porazit návěstní stožár, jenž trčel na hřebenu Auckland Hill.

Z toho místa pátral Doniphan dalekohledem po spoustách zeleně, šířících se na východě. Ačkoliv jeho zrak nedohlédl až k protějšímu břehu, ukrytému za poslední clonou Beechs Forest, přece jen by snad spatřil, kdyby odtamtud vířil vzduchem nějaký kouř, z čehož by se dalo soudit, že Walston a jeho společníci tábořili v této části ostrova. V tom směru však Doniphan nic neviděl, ani u zálivu Seagulla, jehož končiny byly stále pusté.

Když byly veškeré vycházky zakázány, když museli pušky nechat zahálet, museli se střelci osady vzdát své zamilované činnosti. Naštěstí jámy a oka, nalíčené poblíž French Cavern, poskytovaly dost zvěře. Kromě toho tinamy a dropi se v ohradě natolik rozmnožili, že Service a Baxter byli nuceni značný počet jich obětovat. Měli také velkou zásobu listí čajovníku i javorové šťávy, která se tak snadno dala přeměnit na cukr, takže nebylo nutné vyjít až k Dike Creeku, aby obnovili své zásoby. Dokonce kdyby snad nastala zima dříve, než by opět získali svobodu, byli zásobeni olejem pro svítilny i konzervami a zvěřinou pro kuchyni. Bylo pouze nutné přivézt palivo, a to bylo snadné. Nemuseli se vydat nebezpečí, když by je svezli z pokácených stromů Bog Woods při břehu řeky Zealand.

V té době nový objev velice přispěl k lepšímu živobytí, k blahu ve French Cavern.

Tento nález však neučinil Gordon, ačkoliv se velice dobře vyznal v botanice. Nikoliv! Byla to zkušená Caty, které patřila veškerá zásluha.

Na okraji Bog Woods rostlo mnoho stromů, které dosahovaly výšky padesáti až šedesáti stop. Jestliže je až do té chvíle sekera ušetřila, bylo to proto, že jejich velice vláknité dřevo vydávalo málo tepla v kamnech haly i ohrady. Měly podélné listy, různě sedící na větvích, jejichž konec vybíhal do ostrého hrotu.

Jakmile Caty poprvé – dne 25. října – spatřila jeden z těchto stromů, zvolala:

„Ach…! To je mléčný strom!“

Dole a Costar, kteří ji doprovázeli, se začali smát.

„Jakže, mléčný strom?“ řekl jeden.

„A to se snad živí mlékem?“ řekl druhý.

„Nikoliv, moji papoosové, nikoliv,“ odpověděla Caty. „Říká se jim tak proto, že dávají mléko, a to lepší mléko než vaše vikuňa!“

Caty, když se vrátila do French Cavern, oznámila Gordonovi, co zjistila. Gordon ihned zavolal Service a oba se odebrali znovu s Caty na pokraj Bog Woods. Když si Gordon strom pořádně prohlédl, vyjádřil se, že je to asi jeden z galaktodendronů, které ve velkém množství rostly v lesích na severu Ameriky – a nemýlil se.

To byl skvělý nález! Stačilo totiž naříznout kůru těchto galaktodendronů, a hned se řinula šťáva podobná mléku, která měla chuť i výživné vlastnosti kravského mléka. Kromě toho, když se nechalo toto mléko srazit, tvořilo jakýsi druh výborného sýra a zároveň poskytovalo velice čistý vosk, podobný včelímu vosku, z něhož se daly vyrobit znamenité svíčky.

„Nuže, je-li to mléčný strom,“ zvolal Service, „nebo spíš kravský strom, musíme jej podojit!“

A aniž o tom věděl, veselý chlapec použil stejný výraz, který používali indiáni, když obyčejně říkali: „Pojďme podojit strom!“

Gordon nařízl kůru galaktodendronu a začala vytékat šťáva, které nachytala Caty dobré dvě pinty do nádoby, kterou přinesla s sebou.

Byla to krásná bílá tekutina, již na pohled velice lahodná, skládající se ze stejných částic jako kravské mléko. Dokonce bylo výživnější, dalo se lépe uchovat a mělo mnohem příjemnější chuť. Nádoba byla ve French Cavern vmžiku vyprázdněna a Costar si olizoval ústa jako koťátko. Při myšlence, co všechno by se dalo pořídit z této nové potraviny, netajil se Moko nijak svou spokojeností. Ostatně nemuseli tímto mlékem vůbec šetřit. Nebylo daleko toto „stádo“ galaktodendronů, které poskytovalo takové množství výživného a dobrého mléka.

Skutečně – a je zapotřebí znovu to opakovat – Chairman Island by stačil uživit mnohem početnější osadu. Živobytí mladých osadníků zde bylo zajištěno na dlouhou dobu. Kromě toho příchod Caty mezi ně, péče, kterou mohli očekávat od této oddané ženy, která k nim byla zaujata mateřskou láskou, to všechno činilo život mnohem snazším.

Škoda jen, že dřívější bezpečí bylo na ostrově tak narušeno! Co objevů by nepochybně ještě učinili Briant se svými přáteli, kdyby uspořádali výpravy do neznámých východních částí, od kterých museli upustit! Kdo věděl, zda jim mělo být někdy dopřáno obnovit své vycházky, při nichž se museli bránit pouze proti dravcům a šelmám – méně nebezpečným, než byli šelmy v lidské podobě, před nimiž si museli dávat pozor dnem i nocí!

Avšak až do prvních listopadových dnů neobjevili žádné podezřelé stopy v okolí French Cavern. Briant se již ptal sám sebe, zda jsou ještě námořníci ze Severnu na ostrově. Copak se Doniphan sám nepřesvědčil vlastníma očima, v jak špatném stavu byla šalupa – zlomený stožár, roztrhané plachty a žebroví polámané hroty skalisek? Ovšem – a kormidelník Evans o tom věděl – byl-li Chairman Island v sousedství pevniny nebo souostroví, nemohli se snad na alespoň trochu opravené šalupě odvážit na kratší plavbu? Bylo pravděpodobné, že Walston vynaloží vše, aby opustil ostrov… Zajisté že bylo nutné mít ohledně toho jistotou, dříve než by začali obvyklý způsob života.

Kolikrát měl Briant v úmyslu, že se vydá na výzvědy do kraje ležícího na východ od Family Lake. Doniphan, Baxter a Wilcox nepřestávali žádat, že jej doprovodí. Avšak vydat se do nebezpečí, že by padli do Walstonových rukou, a tím mu vyzradili, jaké zde měl soky, kterých nebylo nutné se obávat, to všechno by mohlo mít velice neblahé následky. Také Gordon, jehož rady měly svou váhu, odvrátil Brianta od úmyslu, aby se odvážil do hlubokých Beechs Forest. Nyní však Caty učinila návrh, jenž nebyl spojen s nebezpečím. „Pane Briante,“ řekla jednou večer, když byli všichni shromážděni v hale, „dovolil byste mi, abych vás mohla zítra brzy ráno opustit?“

„Nás opustit, Caty…?“ odpověděl Briant.

„Ano! Nemůžeme přece stále zůstat v nejistotě, a abych zjistila, zda je Walston ještě na ostrově, vydám se sama do míst, kam jsme byli rozbouřenými vlnami oceánu vyhozeni. Pokud tam šalupa ještě je, pak nemohl Walston odejít… Jestli však na tom místě již není, pak se ho nemusíme obávat.“

„Co chcete učinit vy, Caty,“ odpověděl Doniphan, „je totéž, co jsme chtěli Briant, Baxter, Wilcox a já provést sami.“

„Budiž, pane Doniphane,“ odvětila Caty. „Ale pro vás je to nebezpečné, pro mne nikoliv.“

„A přece, Caty,“ varoval Gordon, „co kdybyste padla do Walstonových rukou?“

„Nuže,“ odpověděla Caty, „pak budu ve stejném postavení, jako jsem byla před svým útěkem, to je všechno!“

„A jestli vás ten lotr zabije, což je pravděpodobné?“ řekl Briant.

„Jestliže jsem unikla poprvé,“ odpověděla Caty, „proč bych neuprchla i podruhé, zvláště když nyní znám cestu do French Cavern? Dokonce podaří-li se mi uprchnout společně s Evansem – kterému povím všechno, co se týká vás – jak by vám prospěl a pomohl tento statečný kormidelník!“

„Kdyby se Evansovi naskytla příležitost uniknout,“ mínil Doniphan, „neučinil by tak již…? Nebo mu nezáleží na tom, aby se zachránil?“

„Doniphan má pravdu,“ řekl Gordon. „Evans zná tajemství Walstona a jeho společníků, kteří nebudou váhat ani okamžik, aby jej zabili, když by viděli, že jej nemohou potřebovat k řízení šalupy k americké pevnině. Jestli tedy dosud z jejich společnosti neuprchl, je to asi proto, že je přísně střežen…“

„Anebo snad již zaplatil životem pokus o útěk,“ podotkl Doniphan. „Také vy, Caty, kdyby vás opět chytili…“

„Věřte mi,“ řekla Caty, „že učiním naprosto všechno, aby mne nedopadli!“

„Nepochybuji o tom,“ odpověděl Briant, „avšak nikdy nedovolíme, abyste šla vstříc takové možnosti! Ne! Bude lepší, když použijeme méně nebezpečného prostředku, abychom zjistili, je-li Walston dosud na Chairman Island.“

Když byl návrh Caty zamítnut, nezbývalo než si dát pozor, aby neprovedli nějakou nerozvážnost. Bylo zjevné, že pokud by byl Walston schopen opustit ostrov, učinil by tak, než by nastala zima, aby se dostal na některou zemi, kde by se jemu a jeho společníkům dostalo přijetí, jakého se obyčejně dostávalo zachráněným ze ztroskotaných lodí, ať již přicházeli odkudkoliv.

Ostatně, i když připouštěli, že Walston byl ještě na ostrově, nezdálo se jim, že by bylo vhodné pátrat v nitru ostrova. Několikrát za temných nocí se vydali Briant, Doniphan a Moko na výzvědy v jole před Family Lake, ale nikdy nespatřili zář podezřelého ohně ani na protějším břehu, ani mezi stromovím lemujícím East River.

Nicméně život za takových podmínek byl velice nudný. Nesměli vyjít ani na rozlohu mezi řekou Zealand, ani k jezeru, ani do lesa, ani na pobřežní vysočinu. Briant však neustále přemýšlel o prostředku, aby si mohl být zcela jistý o přítomnosti Walstona a vypátral, ve kterých místech asi tábořil. Aby se to dozvěděl, stačilo by snad, aby v noci vystoupil do značné výšky.
