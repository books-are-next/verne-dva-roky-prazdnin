---
title: XXVII. KAPITOLA
---

**Magellanův průliv – Země a ostrovy, které ji vroubí – Přístavy tam založené – Záměry do budoucna – Násilím, nebo lstí? – Rock a Forbes – Lžinámořníci – Pohostinné přijetí – Mezi jedenáctou hodinou a půlnocí – Evansův výstřel – Caty zasahuje**

Asi tři sta osmdesát mil dlouhý průliv, vinoucí se od západu na východ Panenského mysu v Atlantském oceánu až k mysu Los Pilares v Tichém oceánu – vrouben skalnatým, strmým pobřežím – ovládán horami dosahujícími v některých místech i tři tisíce stop nad hladinou moře – plný zálivů, jejichž pozadí tvořily útulné přístavy – bohatý na vodstva, kde bez velkých obtíží mohly posádky lodí obnovit zásoby pitné vody – lemován hustými lesy s početnou zvěří, ozývající se hřměním mohutných vodopádů, jež po tisících se prudce vrhaly do jeho nesčetných zálivů – poskytující lodím, připlouvajícím od západu nebo východu mnohem kratší cestou, než byla Lemairnovým průlivem mezi Zemí států, tedy Isla de los Estados a Ohňovou zemí – Isla Grande de Tierra del Fuego, a také méně navštěvovanou bouřemi, než cesta kolem mysu Hoorn – taková byla Magellanova[\[25\]](../Text/dva_roky_prazdnin_93.html#_ftn25) cesta, kterou objevil slavný portugalský mořeplavec r. 1520.

Španělé, kteří jediní půlstoletí navštěvovali Magellanovy země, založili na poloostrově Brunswick osadu Port Famive, Přístav Hladu. Po Španělech pak následovali Angličané Drake, Cavendish, Chidley a Hawkins. Potom Holanďané de Weert, de Cord, de Noort, Lemair a Schouten, kteří roku 1610 objevili úžinu pojmenovanou jakou Lemairova úžina. Konečně od roku 1696 až do roku 1712 se sem dostali Francouzi Degennes, Beauchesne-Gouin a Frezier, a od těch dob se otevřely tyto kraje nejslavnějším mořeplavcům z konce osmnáctého století, Ansonovi, Cookovi, Byronovi, Bougainvillemu a jiným.

Od těch dob byla Magellanova úžina nejužívanější cestou mezi jedním a druhým oceánem, zvláště od té chvíle, kdy byly zavedeny parníky, které se nemusely obávat ani nepříznivých větrů, ani opačných proudů, tudy proplouvaly za nejpříznivějších podmínek.

Taková tedy byla úžina, kterou – dne 28. listopadu – ukázal Evans na mapě Stielerova atlasu Briantovi, Gordonovi a jejich kamarádům.

Patagonie – tato poslední provincie Jižní Ameriky – Země krále Viléma a poloostrov Brunswick tvořily severní hranice úžiny, zatímco na jihu byla ohraničena Magellanovým souostrovím, mezi nímž byly rozlehlé ostrovy jako Ohňová země, Zpustošená země, ostrovy Clarence, Hoste, Goulon, Navarin, Wollaston, Stewart a množství méně důležitých, táhnoucích se k poslední skupině Hermitů, z nichž nejkrásnější, ležící mezi oběma oceány, nebyl dál než poslední výběžek And a nazýval se mys Hoorn.

Na východě se Magellanova úžina rozšiřovala jedním nebo dvěma vjezdy mezi Panenským mysem v Patagonii a mysem Sv. Ducha na Ohňové zemi. Jinak tomu bylo na západě – jak Evans chlapce přesvědčil. Na té straně se ostrůvky, ostrovy, souostroví, průlivy a mořská ramena táhnou donekonečna. Úžinou mezi mysem Los Pilares a jižním cípem velikého ostrova královny Adelaidy ústila úžina do Tichého oceánu. Tam se rozkládala celá řada nepravidelně seskupených ostrovů, od úžiny lorda Nelsona až k souostoví Chonos a Chilských ostrovů poblíž chilského pobřeží.

„Nyní,“ dodal Evans, „vidíte za Magellanovou úžinou ostrov, který na jihu od ostrova Cambridge, na severu pak od ostrovů Matky Boží a Chatamu dělí prosté průlivy. Nuže, tento ostrov na padesátém prvním stupni jižní šířky je ostrov Hanovre, který jste vy nazvali Chairman Island a na němž přebýváte již více než dvacet měsíců.“

Briant, Gordon a Doniphan, skloněni nad atlasem, hleděli zvědavě na ostrov, o němž se domnívali, že byl tak vzdálený od všech zemí a jenž ve skutečnosti byl tak blízko pobřeží Ameriky.

„Jakže,“ řekl Gordon, „nás dělí od Chile pouze rameno oceánu?“

„Ano, moji přátelé,“ odpověděl Evans. „Avšak mezi ostrovem Hanovre a americkou pevninou leží právě takové pusté ostrovy, jako je tento. A kdybyste jednou přišli na jmenovanou pevninu, museli byste jít sta mil, než byste dorazili do osad v Chile nebo v Argentině. A jaká by to byla námaha, nemluvě o nebezpečích, neboť indiáni Puelchové, kteří se prohánějí prériemi, nejsou pohostinní. Myslím tedy, že bylo dobře, že jste neopustili svůj ostrov, protože zde je hmotná existence zajištěna, a pak doufám, že Bůh dá, abychom jej mohli opustit všichni pohromadě.“

Ty různé průlivy, které oblévaly ostrov Hanovre, byly na mnohých místech jenom patnáct až dvacet mil široké a za pěkného počasí by mohl Moko po nich přeplout na malé jole. Jestliže Briant, Gordon a Doniphan při svých výpravách na sever a na východ tyto země nespatřili, bylo to proto, že byly velice nízké. A bělavý bod byl ledovec v jejich vnitrozemí a hořící hora byla sopka některé z magellanských zemí.

Ostatně – jak se Briant při pozornějším prohlédnutí mapy přesvědčil – náhoda je vždy při jejich výpravách vedla na taková místa pobřeží, která byla nejvíce vzdálena od sousedních ostrovů. Možná že by Doniphan, když došel na Severn Shores, spatřil jižní cíp ostrova Chatam, kdyby tehdy nebyl obzor zatažen mračny věštícími bouři, takže nebylo vidět ani na krátkou vzdálenost. Z Deception Bay, jenž hluboko vbíhal do ostrova Hanovre a také od ústí East River, i z výšky Bear Rock nemohl být spatřen ostrůvek, ležící na východě, ani ostrov Naděje, ležící ve vzdálenosti asi dvaceti mil. Kdyby chtěli spatřit sousední země, museli by se vydat buď na North Cape, odkud by viděli jižní cípy ostrovů Chatam a Matky Boží – buď na South Cape, odkud by potom mohli spatřit špičky ostrovů královny Adelaidy nebo Cambridge –, nebo konečně na nejzazší pobřeží Downs Lands, odkud by viděli výšiny ostrova Owen či ledovce jihovýchodních zemí.

Mladí osadníci nepodnikli ovšem nikdy své výzkumné cesty až k těm vzdáleným bodům. Pokud se jednalo o mapu Françoise Baudouina, nemohl si Evans vysvětlit, proč na ní nebyly tyto ostrovy a země vyznačeny. Jestliže francouzský trosečník mohl tak přesně nakreslit obrys ostrova Hanovre, musel jej asi obejít. Dalo se připustit, že by snad mlhy zabránily jeho rozhledu na několik mil? To se zdálo být pravděpodobné.

A tak kdyby se jim podařilo zmocnit se šalupy Severnu a opravit ji, na kterou stranu by Evans zamířil?

Takovou otázku mu položil Gordon.

„Moji milí,“ odpověděl Evans, „neplul bych ani na sever, ani na východ. Čím dál bychom se dostali na oceán, tím by bylo lépe. Za příznivého větru by nás mohla šalupa zanést do některého z přístavů Chile, kde bychom byli dobře přijati. Ale na té straně jsou neobyčejně nepříznivé mořské proudy, zatímco průlivy mezi souostrovím nám vždy dovolí dost snadnou plavbu.“

„Jistě,“ odpověděl Briant. „Najdeme však v těch krajinách osady a v osadách příležitost, abychom se mohli vrátit do vlasti?“

„O tom nepochybuji,“ odvětil Evans. „Počkejte! Podívejte se na mapu. Když přeplujeme úžiny v souostroví královny Adelaidy, kam se dostaneme Smythovým průlivem? Do Magellanovy úžiny, je to tak? Nuže, téměř u vchodu do úžiny leží přístav Tamar patřící Zpustošené zemi, a tam bychom již byli na cestě k domovu.“

„A kdybychom se tam nesetkali s žádnou lodí,“ zeptal se Briant, „čekali bychom, až by plula některá kolem?“

„Nikoliv, Briante. Provázejte mne trochu dále Magellanovou úžinou. Vidíte zde ten veliký poloostrov Brunswick…? Sem v zálivu Fortescue do přístavu Galant nejčastěji připlouvají lodi k odpočinku. A kdybychom museli plout dál a obeplout mys Forward na jihu poloostrova, máme tam záliv sv. Mikuláše nebo záliv Bougainvilleský, kde se zastavuje většina lodí proplouvajících úžinou. Konečně ještě dál, zde je přístav Famine a více na sever – Punta Arenas.“

Kormidelník měl pravdu. Jakmile by se dostala šalupa do mořské úžiny, našla by její posádka mnohá místa, kde by s ní mohla zakotvit. Za takových okolností se zdál být návrat zcela jistý, nehledě k tomu, že již cestou by se mohli setkat s loděmi plujícími do Austrálie nebo na Nový Zéland. Jestliže přístavy Tamar, Galant a Famine nejsou zrovna bohaté, Punta Arenas je zato opatřen vším, co bylo potřeba k živobytí. Tato osada založená chilskou vládou tvořila skutečné, na pobřeží postavené město s krásným kostelem, jehož věže vyčnívaly mezi nádhernými stromy poloostrova Brunswick. Bylo právě v největším rozkvětu, zatímco stanice Port Famine, pocházející z desátého století, byla v té době jen vesnicí v sutinách.

Tehdy byly také na jihu mnohé osady, které byly navštěvovány zejména vědeckými výpravami – stanice Livya na ostrově Navarin a zejména Ooshooia v Beagle Canal jižněji od Ohňové země. Zvláště tato stanice, díky obětavosti anglických misionářů, se přičinila o znalost krajin, kde zanechali Francouzi mnohé stopy svého pobytu, o čemž svědčila jména Dumas, Cloué, Pasteur, Chanzy a Grévy, která byla dána různým ostrovům kolem Magellanova průlivu.

Záchrana mladých osadníků by byla tedy zajištěna, pokud by se mohli dostat do úžiny oceánu. K tomu bylo ovšem zapotřebí, aby byla opravena šalupa Severnu. A aby se to dalo provést, bylo zapotřebí zmocnit se jí, na což ovšem nemohli pomyslet dříve, dokud by nebyli Walston a jeho společníci zneškodněni.

Kdyby byla šalupa ještě na místě, kde ji našel Doniphan, mohli by se jí snad pokusit zmocnit. Walston, jenž byl patnáct mil od toho místa, by to stěží zpozoroval. Kdyby se podařilo, že by ji Evans nemusel táhnout k ústí East River, ale k ústí řeky Zealand, odkud by se snad dala dopravit až k French Cavern.

Tam by se pak dala pod vedením kormidelníka za příznivých okolností opravit. Kdyby pak dali člunu nové vložky a naložili na něj střelivo, potraviny a některé předměty, které zde bylo škoda zanechat, mohli by z ostrova odplout dříve, než by se zločincům podařilo je dostihnout.

Naneštěstí se to nedalo provést. Otázka odjezdu z ostrova mohla být vyřešena pouze násilím, a to kdyby buď přešli do útoku, nebo zůstali jen v obraně. V každém případě se nedalo nic podniknout, dokud nebylo mužstvo Severnu přemoženo.

Evans si získal u mladých osadníků neomezenou důvěru. Caty o něm tolik vyprávěla a tak vřelými slovy! Jakmile si námořník ostříhal vlasy a upravil vousy, teprve vynikl jeho přímý a výrazný obličej. Byl-li energický a statečný, zjistili, že měl také dobromyslnou a rozšafnou povahu a byl připraven na každou oběť.

Jak Caty říkala, skutečně se zdálo, jako by byl poslem nebes, který se objevil ve French Cavern – konečně byl tedy muž uprostřed těchto dětí. Nakonec chtěl námořník vědět o všech pomůckách, které by bylo možné použít k důraznému odporu.

Zásobárna i hala se mu zdály být k obraně zcela vhodné. Na vnější straně se daly ovládat z jedné strany pobřeží a řeka, z druhé Sport Terrace až k jezeru. Otvory ve skalních stěnách se mohlo v oněch směrech v bezpečném úkrytu střílet. Osmi puškami mohli obležení udržovat útočníky v dostatečné vzdálenosti a oběma malými děly je mohli zasypávat deštěm střel, kdyby se snad odvážili až k French Cavern. Pokud by došlo k boji z blízka, použili by revolvery, sekery a lodní nože.

Evans pochválil Brianta, že nechal dopravit dovnitř balvany, které byly nutné k jistějšímu zatarasení dveří. Uvnitř tedy byli obránci poměrně dost silní, venku však slabí. Nesmíme zapomínat, že zde bylo jen šest chlapců od třinácti do patnácti roků proti sedmi silným mužům, kteří byli zvyklí na zbraně, stateční až k šílenství a neštítili se ani vraždy.

„Pokládáte je tedy za lotry, kterých je nutné se obávat, pane Evansi?“ zeptal se Gordon.

„Ano, ovšem, Gordone, za nenapravitelné darebáky, kteří jsou všeho schopni.“

„Až na jednoho, který snad není dosud úplně zkažený,“ ozvala se Caty, „míním Forbese, který mi zachránil život…“

„Forbes?“ odpověděl Evans. „Ach, tisíc ďáblů! Ať byl sveden radou, nebo strachem před svými společníky, přece jen se účastnil vraždění na Severnu. Ostatně, copak mne ten lotr nepronásledoval na útěku s Rockem? Nestřílel na mne jako na dravou zvěř? Nebyl rád, když se domníval, že jsem utonul v řece? Nikoliv, Caty, obávám se, že není o nic lepší než ostatní. Jestliže vás zachránil, dobře věděl, že budou potřebovat vaše služby, a vůbec by se neohlížel, kdyby se jednalo o přepadení French Cavern.“

Zatím uplynulo několik dní. Nic podezřelého nebylo oznámeno mladými osadníky, kteří byli na stráži na výšině Auckland Hill. To Evanse překvapovalo.

Protože znal Walstonovy záměry, a věděl, jak mu záleželo, aby je co nejdříve provedl, ptal se sám sebe, proč mezi 27. a 30. listopadem ještě nic nepodnikli.

Napadlo ho, že Walston se nepochybně uchýlí ke lsti než k násilí, aby vnikl do French Cavern. Sdělil to Briantovi, Gordonovi, Doniphanovi a Baxterovi, s nimiž se nejraději radil.

„Pokud budeme uzavřeni ve French Cavern,“ řekl, „byl by Walston nucen jedny nebo druhé dveře vyrazit násilím, neboť neexistuje nikdo, kdo by mu je otevřel. Možná tedy, že se sem pokusí vniknout lstí…“

„A jak?“ zeptal se Gordon.

„Možná že tím způsobem, jak mne právě napadlo,“ odvětil Evans. „Vy víte, chlapci, že Caty a já jsme byli jediní, kdo by mohli udat Walstona jako vůdce tlupy zločinců, jejichž útoků by se mohla malá osada obávat. Avšak Walston je přesvědčený, že Caty zahynula při ztroskotání lodi. Já pak že jsem se utopil v řece, když jsem byl zastřelen Rockem a Forbesem, a vy víte, že jsem slyšel, jakou měli radost, že se mne zbavili. Walston se tedy zřejmě domnívá, že vy o tom nic nevíte, dokonce snad ani o přítomnosti námořníků Severnu na svém ostrově, a tak tedy, kdyby se snad některý z nich objevil u French Cavern, že jej co nejlépe přijmete jako každého trosečníka. Avšak kdyby se sem jednou takový lotr dostal, bylo by pro něho docela snadné, aby sem vpustil své společníky, a pak by byl každý odpor marný!“

„Nuže,“ odpověděl Briant, „kdyby Walston nebo někdo jiný z tlupy nás požádal o pohostinství, uvítáme jej ranou z pušky…“

„Pokud bychom před ním nesmekli klobouky!“ podotkl Gordon.

„To by snad bylo lepší, Gordone,“ ozval se námořník. „Lest proti lsti. Stane-li se ten případ, uvidíme, co se dá udělat.“

Ovšem, doporučovalo se, aby bylo jednáno s největší pozorností a ostražitostí. Skutečně, kdyby se okolnosti obrátily k lepšímu, kdyby se podařilo Evansovi zmocnit se šalupy Severnu, mohli doufat, že chvíle záchrany nebyla daleko. Ale co ještě hrozilo nebezpečí! A bude celý tento malý svět úplný, až se bude moci vrátit zpět na Nový Zéland?

Druhý den dopoledne se nic nepřihodilo. Námořník doprovázený Doniphanem a Baxterem se odvážil do vzdálenosti asi půl míle směrem k Traps Woods, pátraje mezi stromy seskupenými na úpatí Auckland Hill. Nespatřil nic neobyčejného a ani Phann, který je doprovázel, nebyl nijak znepokojený.

Ale k večeru, krátce před západem slunce, bylo dáno výstražné znamení. Webb a Cross, kteří stáli na stráži na vrcholku skalnatého pobřeží, rychle seběhli a oznámili příchod dvou mužů, kteří se blížili přes jižní kraj jezera po druhém břehu řeky Zealand.

Caty a Evans se ihned ukryli v zásobárně, neboť nechtěli být spatřeni. Pak dívajíce se střílnami, poznali oba ohlášené muže. Byli to dva Walstonovi společníci, Rock a Forbes.

„Podívejme,“ řekl námořník, „chtějí použít lsti a přicházejí se sem představit jako námořníci, kteří unikli ztroskotání!“

„Co máme dělat?“ zeptal se Briant.

„Co nejsrdečněji je přijmout,“ odpověděl Evans.

„Přijmout a uvítat tyto zločince!“ zvolal Briant. „Nikdy bych nemohl…“

„To přenech mně,“ odpověděl Gordon.

„Dobře, Gordone,“ ozval se kormidelník. „A především ať nemají žádné tušení o naší přítomnosti! Caty a já se ukážeme, až nastane pravý čas!“

Evans a služka se ukryli v jednom koutě spojovací chodby a zavřeli za nimi dveře. Několik okamžiků nato se Gordon, Briant, Doniphan a Baxter odebrali na břeh řeky Zealand. Jakmile je oba muži spatřili, přetvařovali se, jako by byli velice překvapení, a Gordon dělal stejně velice užaslého.

Rock a Forbes se zdáli být zmožení útrapami, a když přišli až k řece, začala rozmluva z jednoho břehu na druhý:

„Kdo jste?“

„Jsme trosečníci, které potkala nehoda na jihu ostrova se šalupou trojstěžníku Severn.“

„Jste Angličané?“

„Nikoliv, Američané.“

„A vaši společníci?“

„Zahynuli. Pouze my jsme unikli ztroskotání a naše síly jsou již vyčerpány. A kdo jste vy, s nimiž jednáme?“

„Osadníci Chairman Island.“

„Ať tedy mají osadníci slitování s námi a přijmou nás, neboť jsme bez pomoci.“

„Trosečníci mají vždy právo žádat pomoc od sobě rovných,“ odpověděl Gordon. „Buďte vítáni!“

Na Gordonovo znamení vstoupil Moko do joly, uvázané v malé zátoce, a několika údery vesel dopravil oba námořníky na pravý břeh řeky Zealand.

Walston patrně neměl žádnou volbu, neboť je nutné podotknout, že Rockův zjev nemohl nijak vzbudit důvěru, a to ani u dětí, které si ještě nezvykly soudit z lidské tváře. Ačkoliv se snažil dodávat si vzezření poctivého člověka, svým stlačeným čelem, hlavou vybíhající nazad a vyvstalými čelistmi dával až příliš najevo, jakým je zločincem. Forbes, u něhož, jak řekla Caty, dosud nevyprchal všechen cit lidskosti, působil mnohem lepším dojmem. Z toho důvodu jej Walston asi přidružil k Rockovi.

Oba hráli, jak nejlépe uměli, své úlohy lživých trosečníků. Z obavy, aby nevzbudili podezření, vyhýbali se úzkostlivě odpovídat na různé otázky. Říkali, že jsou více přemoženi útrapami než nedostatkem potravin, a prosili, aby si mohli alespoň trochu odpočinout a strávit noc ve French Cavern. Ihned tam byli dovedeni. Při vstupu, ovšem – a to Gordonovi neuniklo – se nemohli zdržet, aby se nerozhlédli příliš zkoumavě po zařízení haly. Dokonce se zdáli být překvapení, když spatřili obranný materiál patřící malé osadě – zvláště dělo stojící u střílny.

Nezbývalo, než aby mladí osadníci, ačkoliv s velkým odporem, dál hráli své domůuvené role, protože Rock a Forbes měli naspěch, aby ulehli, když slíbili, že druhý den budou vyprávět svá dobrodružství.

„Hrstka suché trávy nám stačí,“ řekl Rock s předstíranou skromností. „Avšak nechceme vám překážet, kdybyste snad měli jiný prostor než tento.“

„Ano,“ odpověděl Gordon, „ten, jenž nám slouží jako kuchyně, a tam si můžete odpočinout až do zítřka!“

Rock a jeho společník přešli pomalu do zásobárny, jehož vnitřek si prohlédli jedním pátravým pohledem a zjistili, že jeho dveře vedly k řece.

Skutečně, nikdo by nepřijal lépe tyto ubohé trosečníky! Oba lotři si asi řekli, že to ani nestálo za námahu, aby si tak zažertovali s těmito nevinnými dětmi.

Rock a Forbes si tedy lehli v koutě zásobárny. Ovšem nebyli tam sami, neboť tam spal Moko. Avšak o tohoto chlapce se nestarali, neboť se domluvili, že jej zaškrtí, kdyby zpozorovali, že spí jen napůl. Ve smluvenou hodinu měli Rock a Forbes otevřít dveře zásobárny, a Walston, jenž byl ukrytý na břehu se svými čtyřmi společníky, se měl ihned stát pánem French Cavern.

V devět hodin, když již Rock a Forbes předstírali spánek, vstoupil Moko a okamžitě ulehl, připraven dát znamení, jakmile by se stalo něco podezřelého.
