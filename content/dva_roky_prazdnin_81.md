---
title: XXVI. KAPITOLA
---

Caty a Evans – Evansovo vyprávění: Po vyvržení šalupy – Walston v přístavu – Bear Rock – Drak – Objevení French Cavern – Evansův útěk – Přes řeku – Návrhy – Gordonův záměr – Země na východě – Ostrov Chairman Hanovre

Při tak neočekávaném objevení se Mr. Evanse zůstali Gordon, Briant a Doniphan jako přimrazení. Pak jako by hnáni jakýmsi instinktem spěchali ke kormidelníkovi jako ke svému ochránci.

Byl to asi pětadvaceti nebo třicetiletý muž širokých ramenou a svalnatých končetin, měl živé oči, přímé tělo, inteligentní a sympatické rysy, jisté a rozhodné vystupování, zatímco na jeho bradě trčely neupravené vousy, neboť se od ztroskotání Severnu neholil.

Sotva Evans vstoupil, přiložil ucho ke dveřím, které byly okamžitě zavřeny. Protože venku nic neslyšel, postoupil do středu haly. Tam pozoroval při záři lodní svítilny zavěšené u stropu ten obklopující jej malý svět a šeptal:

„Ano…! Děti…! Nic než děti…!“

Vtom jeho zrak zazářil, tvář zaplála radostí a rozepjal náruč…

„Caty…!“ zvolal. „Vy žijete, Caty!“

A chytil ji za ruce, jako by se chtěl přesvědčit, že to nejsou ruce zesnulé.

„Ano, žiji jako vy, Evansi!“ odpověděla Caty. „Bůh mne zachránil jako vás a on vás posílá na pomoc těmto dětem!“

Evans počítal zrakem chlapce seskupené kolem stolu.

„Patnáct,“ řekl, „a jen pět nebo šest mezi nimi, kteří jsou schopni, aby se bránili… Dobře!“

„Hrozí nám nebezpečí útoku, pane Evansi?“ zeptal se Briant.

„Nikoliv, milý chlapče, nikoliv – alespoň ne v této chvíli!“ odpověděl Evans.

Je samozřejmé, že by všichni rádi slyšeli příběhy a dobrodružství kormidelníka a zejména, co se stalo se šalupou vrženou na Severn Shores. Ani velcí, ani malí by nemohli usnout, kdyby nevyslechli vyprávění, které bylo pro ně tak důležité. Avšak nejdříve musel Evans svléknout svůj promáčený oděv a něco pojíst. Oděv měl dosud nasáklý vodou, neboť musel přeplavat řeku Zealand. Byl zmožen únavou i hladem, protože již dvanáct hodin nejedl a od rána si ani na okamžik neodpočinul.

Briant jej dovedl neprodleně do zásobárny, kde mu Gordon vybral vhodný námořnický oděv. Potom jej Moko obsloužil studenou zvěřinou, suchary, několika sklenicemi horkého čaje a láhví brandy.

Za čtvrt hodiny poté usedl Evans u stolu v hale a vyprávěl příhody, jež se staly od chvíle, co byli námořníci Severnu vrženi na ostrov.

„O několik okamžiků dříve, než byla šalupa vymrštěna na pobřeží,“ začal Evans, „pět mužů – já s nimi – bylo vrženo na první hroty skaliska. Nikdo z nás při tom neutrpěl těžké poranění, kromě odřenin neměl nikdo žádnou ránu. Těžší však bylo dostat se na skaliska za tmy, při rozbouřeném oceánu, když právě proti větru byl odliv.

Avšak po značné námaze jsme se dostali z vln zdraví a čilí, a to Walston, Brandt, Rock, Book, Cope a já. Dva chyběli – Forbes a Pike. Jestli byli smeteni vodou, nebo zda se zachránili, když se šalupa dostala na pobřeží, to jsme nevěděli. A co se týká Caty, myslel jsem, že byla odnesena vlnami a že ji nikdy více nespatřím.“

Po těchto slovech se Evans nijak nesnažil zakrýt ani své pohnutí, ani radost, kterou cítil, že se zde shledal se statečnou ženou, která právě jako on unikla vraždění na Severnu. Dříve byli oba vydáni milosti těch zločinců, nyní byli oba mimo jejich moc, avšak pro budoucnost nebyli mimo dosah jejich útoků.

Evans pokračoval.

„Když jsme se dostali na pobřeží, nemohli jsme nějakou dobu šalupu najít. Ztroskotala asi v sedm hodin večer a byla již asi půlnoc, když jsme se ocitli na písčině. Nejdříve jsme se dali podél pobřeží…“

„Po Severn Shores,“ řekl Briant. „To je jméno, které mu dali někteří z nás, kteří našli šalupu Severnu dříve, než nám vyprávěla Caty o svém zachránění…“

„Dříve…?“ zeptal se Evans dost překvapen.

„Ano, pane Evansi,“ řekl Doniphan. „Přišli jsme právě do těch míst večer, kdy nastalo ztroskotání, kdy dva z vašich společníků leželi na písčině…! Avšak když jsme přišli následujícího dne, abychom jim vzdali poslední poctu, zmizeli.“

„Skutečně,“ ujal se slova Evans, „nyní poznávám, jak se všechno shoduje. Forbes a Pike, o nichž jsme se domnívali, že utonuli – kéž by to nebe dalo, bylo by o dva lotry méně! –, byli vrženi o něco dál od šalupy. Tam byli nalezeni Walstonem a ostatními, kteří je vzkřísili několika doušky ginu.

Štěstí pro ně, neštěstí pro nás. Truhly šalupy zůstaly při vyvržení neporušeny, oceán se jich ani nedotkl. Střelivo, zbraně, pět lodních pušek, co zbylo z potravin a co bylo páté přes deváté naloženo při požáru Severnu, všechno bylo dopraveno ze šalupy do bezpečí, neboť vznikla obava, že by mohla být při příštím přílivu úplně zničena. Když se tak stalo, opustili jsme místo neblahého ztroskotání a dali jsme se směrem na východ.

Tehdy jeden z těch lotrů, myslím, že Rock, řekl, že ještě nebyla nalezena Caty. Načež Walston odpověděl: ‚Vždyť ji unesly vlny…! Dobře, že jsme se jí zbavili!‘ Skutečnost, že tlupa byla ráda, že je zbavena Caty, když ji nepotřebovala, mne přivedla na myšlenku, že se tak brzy stane, až nebudou potřebovat mne. – Ale kdepak jste byla, Caty?“

„Ležela jsem těsně vedle šalupy ze strany oceánu,“ odvětila Caty, „na místě, kam jsem byla při ztroskotání vyhozena… Nemohli mne vidět, já však slyšela vše, co mezi sebou mluvili Walston a ostatní… Avšak, Evansi, jakmile odešli, vstala jsem, a abych nepadla do Walstonových rukou, dala jsem se na útěk opačným směrem. O šestatřicet hodin později, polomrtvá hladem, jsem byla vzkříšena těmito hodnými dětmi a odvedena do French Cavern.“

„Do French Cavern…?“ opakoval Evans.

„To je jméno našeho obydlí,“ odpověděl Gordon, „na památku francouzského trosečníka, jenž tu žil mnoho roků před námi!“

„French Cavern…? Severn Shores…?“ řekl Evans. „Vidím, moji milí, že jste pojmenovali různé části tohoto ostrova. To je od vás hezké!“

„Ovšem, pane Evansi, krásná jména,“ vmísil se do hovoru Service, „a mezi jiným Family Lake, Downs Lands, South Moors, řeka Zealand, Traps Woods…“

„Dobrá…! Dobrá…! O tom všem mne poučíte… později… zítra! Zatím vám dopovím své vyprávění… Zvenčí není slyšet nic…?“

„Nic,“ odpověděl Moko, jenž byl na stráži u dveří.

„Tím lépe!“ řekl Evans. „Tedy dále:

Asi za hodinu, co jsme opustili loď, dorazili jsme ke skupině hustých stromů, kde jsme postavili tábor. Druhý den a po několik dalších jsme se vracívali k místu, kde byla vyhozena šalupa, a snažili se ji opravit. Avšak kromě sekery jsme neměli žádný nástroj a nemohli jsme již prolomenou výduť srovnat a celou upravit, aby se opět hodila k plavbě, alespoň pro krátký převoz. Kromě toho to místo bylo pro práci toho druhu velice nevhodné.

Dali jsme se tedy opět na cestu, abychom si vyhledali ležení v méně pusté krajině, kde by nám lov poskytoval každodenní potravu a kde bychom se zároveň dostali k řece se sladkou vodou, neboť naše zásoby byly již vyčerpány.

Když jsme urazili asi dvanáct mil podél pobřeží, dostali jsme se k malé řece…“

„K East River,“ řekl Service.

„Třeba tedy k East River,“ odpověděl Evans. „Tam v pozadí širokého zálivu…“

„Deception Bay,“ podotkl Jenkins.

„I pro mne za mne třeba Deception Bay,“ řekl Evans s úsměvem. „Uprostřed pobřežních skal tam byl malý přístav…“

„Přístav Bear Rock,“ ozval se Costar.

„Tak tedy přístav Bear Rock, můj maličký,“ odpověděl Evans, kývaje hlavou. „Nic nebylo snazší než se na tom místě usadit, a kdybychom tam mohli dopravit šalupu, kterou první bouře mohla úplně roztříštit, snad by se tam dala opravit.

Vrátili jsme se tedy, vyhledali ji, co možná nejvíc vyprázdnili a pustili jsme ji do vody. Ačkoliv voda v ní dosahovala až k okraji, podařilo se nám přece jen dotáhnout ji podél pobřeží až do přístavu, kde je nyní v bezpečí.“

„Šalupa leží u Bear Rock?“ zeptal se Briant.

„Ano, chlapče, a myslím si, že by bylo možné ji opravit, jen kdybychom měli potřebné nástroje.“

„Pokud se jedná o nástroje, ty máme, pane Evansi,“ odpověděl živě Doniphan.

„Ach, to právě Walston předpokládal, když náhodou zjistil, že je ostrov obýván a kým je obýván.“

„Jak se to dozvěděl?“ zeptal se Gordon.

„Je tomu osm dní, co Walston, jeho společníci a já – neboť mne nikdy nenechali samotného – jsme se dali na výzvědy lesem. Asi po tří nebo čtyřhodinovém pochodu proti proudu East River jsme došli na břeh ohromného jezera, odkud řeka vytéká. A tam, představte si naše překvapení, jsme našli velice zvláštní přístroj, jenž byl vyhozen vlnami na břeh. Byl sestrojen z jakýchsi rourovitých latí potažených plátnem,“ odpověděl Evans.

„To byl náš drak!“ zvolal Doniphan.

„Náš drak, který padl do jezera,“ dodal Briant, „a kterého vítr zahnal až tam.“

„Ach, to že byl drak?“ odvětil Evans. „A my nemohli přijít na to, jakému účelu asi ten přístroj sloužil. V každém případě se nemohl udělat sám. Byl zhotoven na ostrově. O tom nebyly pochyby. Ostrov byl tedy obydlen. Kým asi? To by se Walston velice rád dozvěděl. Ve mně pak od toho dne uzrál záměr, že uprchnu. Ať si byli obyvatelé tohoto ostrova jacíkoliv – třeba divoši –, nemohli být horší než zločinci ze Severnu! Od tohoto okamžiku jsem však byl střežen dnem i nocí.“

„Ale jak jste se dozvěděli o French Cavern?“ zeptal se Baxter.

„K tomu se ještě dostanu,“ odpověděl Evans. „Avšak dříve než budu vyprávět dál, povězte mi, chlapci, k čemu vám sloužil ten ohromný drak? Bylo to snad znamení?“

Gordon ihned Evansovi všechno vyložil, za jakým účelem byl zhotoven, jak Briant pro blaho všech vydal svůj život do nebezpečí a jak se mu podařilo vypátrat, že Walston dosud pobývá na ostrově.

„Jste statečný chlapec,“ odpověděl Evans, uchopil Briantovu ruku a přátelsky jí potřásl.

Pak pokračoval.

„Pochopíte, že Walstonovi pak leželo na srdci jen zjistit, jací jsou obyvatelé tohoto pro nás neznámého ostrova. Jsou-li to domorodci, snad bude možné s nimi se dorozumět, jsou-li to námořníci, potom budou mít nástroje, které on postrádal. V tom případě mu zajisté neodepřou pomoc, aby si opravil šalupu na další plavbu.

Nastalo tedy nové pátrání – a musím říci, že velice opatrné. Ploužili jsme se pomalu lesy po pravém břehu jezera, abychom se dostali k jeho jižnímu cípu. Ale lidského tvora jsme nespatřili. Také žádný výstřel jsme nezaslechli v té části ostrova.“

„To se dá vysvětlit,“ řekl Briant, „protože se nikdo z nás z French Cavern nevzdálil a bylo zakázáno střílet.“

„A přesto jste byli objeveni,“ pokračoval Evans. „A jak také jinak? V noci ze dne 23. na 24. listopadu totiž jeden z Walstonových společníků přišel až na dohled French Cavern od jižního pobřeží. Zlá náhoda tomu chtěla, že v jistém okamžiku spatřil zář vycházející ze stěn pobřežní vysočiny – nepochybně záře vaší svítilny zaplála v okamžiku, kdy byly pootevřeny dveře. Druhý den se sám Walston odebral na to místo a až do večera se skrýval ve vysoké trávě, jen několik kroků od řeky…“

„O tom již víme,“ řekl Briant.

„Vy to víte?“

„Ovšem, neboť Gordon a já jsme našli na tom místě zbytky dýmky, kterou Caty poznala jako Walstonovu dýmku.“
