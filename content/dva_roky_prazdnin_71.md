---
title: ''
---

Bylo zjevné, že tato nešťastnice byla blízko smrti spíš hladem než únavou.

Kdo však byla tato žena? Bylo možné promluvit s ní několik slov a porozumět jí…?

Za malou chvíli se to měl Briant dozvědět.

Neznámá vstala a promluvila anglicky tato slova:

„Děkuji vám… mé děti… děkuji vám!“

Po půlhodině ji uložili Baxter a Briant v hale. Tam jí Gordon a Briant věnovali veškerou péči, takže se brzy zotavila.

Jakmile se cítila lépe, začala vyprávět své příběhy.

Podáváme její vyprávění, a bylo zjevné, že její příhody mladé osadníky velice zajímaly.

Byla amerického původu. Dlouhý čas žila v území Far West ve Spojených státech amerických. Jmenovala se Catherine Readyová neboli prostě Caty. Dvacet roků žila jako služka u rodiny Williama R. Penfielda, která žila v Albaně, hlavním městě státu New York.

Právě tomu byl měsíc, co pán a paní Penfieldovi, kteří se chtěli vydat do Chile, kde žili jejich rodiče, přišli do San Franciska, hlavního přístavu Kalifornie, aby vstoupili na obchodní loď Severn, které velel kapitán John F. Turner. Tato loď měla plout do Valparaísa a pán i paní Penfieldovi se na ní plavili s Caty, která doslova patřila k rodině.

Severn byla výborná loď a jistě by šťastně skončila svou plavbu, kdyby osm mužů z její posádky, kteří byli nově najati, nebyli darebáky nejhoršího druhu. Devět dní po odjezdu jeden z nich, Walston, podporován svými společníky Brandtem, Rockem, Henleyem, Bookem, Forbesem, Copem a Pikem, učinil vzpouru, při které byli kapitán Turner, vrchní kormidelník, pán i paní Penfieldovi zavražděni.

Úmyslem zločinců bylo, když se zmocnili lodi, použít ji k obchodu s otroky, jenž byl tehdy v některých provinciích Jižní Ameriky ještě rozšířen.

Pouze dvě osoby na lodi byly ušetřeny: Caty, za niž se přimluvil námořník Forbes, méně ukrutný než ostatní zločinci, a kormidelník Severnu, asi třicetiletý muž jménem Evans, kterého potřebovali k řízení lodi.

Tyto hrozné scény se odehrály v noci ze 7. na 8. říjen, kdy Severn byl asi dvě stě mil vzdálen od chilského pobřeží.

Pod pohrůžkou smrti byl Evans lotry přinucen řídit loď, a sice směrem k mysu Hoorn, aby pak odtud dorazil až k západnímu pobřeží Afriky.

Avšak několik dní nato – nikdy se nikdo nedozví, z jakého důvodu – vznikl na lodi požár. V několika okamžicích se rozšířil tak prudce, že se Walston a jeho společníci marně pokoušeli zachránit Severn od úplné zkázy. Dokonce jeden z nich, totiž Henley, při tom zahynul, když se vrhl do oceánu, aby unikl ohni. Nezbývalo než opustit loď, rychle naházet do šalupy nějaké potraviny, střelivo, zbraně a vzdálit se ve chvíli, když se hořící Severn začal potápět.

Stav zachráněných byl velmi žalostný, neboť dvě stě mil je dělilo od nejbližší země. Bylo by skutečně jen spravedlivé, kdyby šalupa zahynula i se zločinci, které nesla, kdyby nebyli na lodi Caty a Mr. Evans.

Druhý den se zdvihla strašná bouře a jejich postavení se ještě zhoršilo. Protože však vál vítr od oceánu, byl člun s přelomeným stožárem a roztrhanými plachtami hnán k Chairman Island. Víme již, jak ze dne 15. na 16. října, když byl vržen přes skaliska, ztroskotal na písčině s přelámaným žebrovím a otevřenou palubou.

Walston a jeho společníci, zmoženi dlouhým zápasem proti bouři a již téměř bez potravin, nemohli dál vzdorovat chladu a únavě. Byli téměř v bezvědomí, když šalupa narazila na skaliska v oceánu. Ohromnou vlnou jich bylo pět smeteno přes palubu krátce předtím, než nastalo ztroskotání, a několik okamžiků poté oba ostatní byli vyhozeni na písek, zatímco Caty padla na druhou stranu lodi.

Dlouho zůstali oba muži ležet bez vědomí, jako předtím Caty. Ačkoliv se brzy vzpamatovala, snažila se zůstat ležel bez hnutí, i když se mohla domnívat, že Walston a ostatní zahynuli. Chtěla počkat na rozednění a teprve pak hledat pomoc na této neznámé zemi, když asi ve tři hodiny ráno zaslechla na písku nedaleko šalupy kroky.

Byli to Walston, Brandt a Rock, kteří s námahou unikli vlnám dříve, než loď ztroskotala. Přelezli pásmo skalisek a dostali se nakonec k místu, kde leželi jejich společníci Forbes a Pike. Pospíšili si je přivést k životu a pak se začali radit, zatímco na ně kormidelník Evans čekal několik set kroků odtud, střežený Copem a Bookem.

Caty dobře slyšela, jak mezi sebou rozmlouvali:

„Kde to jsme?“ ptal se Rock.

„Nevím!“ odpověděl Walston. „Na tom nezáleží! Nezůstaneme zde, ale vydáme se na východ. Jakmile nastane den, uvidíme, jak si pomůžeme!“

„A naše zbraně?“ řekl Forbes.

„Jsou zde i se střelivem, které je v pořádku,“ odpověděl Walston.

A vytáhl z truhly šalupy pět pušek a několik balíčků nábojů.

„To je málo,“ řekl Rock, „abychom se ubránili v této zemi divochům.“

„Kde je Evans?“ zeptal se Brandt.

„Evans je tamhle,“ odvětil Walston, „a hlídá ho Cope a Book. Ať chce, nebo ne, musí jít s námi, a kdyby se vzpíral, však ho přivedu k rozumu!“

„Co se stalo s Caty?“ zeptal se Rock. „Podařilo se jí zachránit se?“

„Caty?“ odpověděl Walston. „Té se nemusíme více obávat! Viděl jsem ji, jak byla smetena přes palubu, dříve než byla šalupa zničena, a jistě leží někde v hlubině.“

„To je dobře!“ mínil Rock. „Beztoho o nás věděla víc, než bylo třeba.“

„Však by to příliš dlouho nevěděla!“ dodal Walston a o smyslu jeho slov nebyl nikdo na pochybách.

Caty, která všechno slyšela, se rozhodla, že uprchne, jakmile námořníci Severnu odejdou.

Sotva uběhlo několik okamžiků, Walston a jeho společníci, podpírajíce Forbese a Pikea, kteří se nemohli udržet na vlastních nohou, odnášeli své zbraně, střelivo a potraviny, které zbyly v truhle šalupy – totiž pět nebo šest liber nasoleného masa, trochu tabáku a dvě nebo tři láhve ginu. Vzdálili se zrovna ve chvíli, když byla bouře nejprudší.

Když byli hodně daleko, Caty vstala. Měla také nejvyšší čas, neboť příliv již dosahoval k pobřežní písčině a brzy by byla odplavena vlnami.

Nyní laskavý čtenář zajisté porozuměl, proč Doniphan, Wilcox, Webb a Cross, když se vrátili, aby vzdali poslední poctu trosečníkům, našli ono místo prázdné. Walston a jeho tlupa sestoupili již směrem na východ, zatímco Caty, která se dala na opačnou stranu, aniž to věděla, se blížila k severnímu konci Family Lake.

Došla tam odpoledne dne 16. října, zmožena únavou i hladem. Několik planých plodů bylo všechno, čím se posilnila. Pustila se po levém břehu, šla celou noc, celé ráno dne 17. října a nakonec klesla na místě, kde ji našel Briant značně vyčerpanou.

Takové byly příhody, které líčila Caty – příhody velice vážné a trpké. Tak se na Chairman Island, kde mladí osadníci žili až do té chvíle v úplném bezpečí, dostalo sedm mužů, kteří se neštítili žádného zločinu. Kdyby objevili French Cavern, váhali by na něj útočit? Nikoliv! Vždyť měli značný zájem na tom, aby se zmocnili jeho zásob, aby odnesli potraviny, zbraně a zejména nástroje, bez kterých nebylo možné opravil šalupu Severnu tak, aby byla schopná k plavbě po oceánu. A v tom případě, jaký odpor jim mohli klást Briant a jeho přátelé, z nichž nejstaršímu bylo patnáct a nejmladšímu sotva deset roků? Nenadcházely jim snad nejhroznější vyhlídky? Kdyby se Walston usadil na ostrově, neexistovaly žádné pochybnosti, že z jeho strany bylo možné očekávat několik útoků a vpádů.

Lze si snadno představit, s jakým pocitem všichni naslouchali vyprávění Caty.

Briant při tom nemyslel na nic jiného, než kdyby nastalo takové nebezpečí, že Doniphan, Wilcox, Webb a Cross by byli ohroženi jako první. Skutečně, jak si také měli dávat pozor, když neměli ani tušení o přítomnosti trosečníků Severnu na Chairman Island a zvláště v té části pobřeží, kterou právě v tu chvíli prozkoumávali? Nestačil snad jediný výstřel z pušky některého z nich, aby prozradil Walstonovi jejich přítomnost? A pak by všichni čtyři padli do rukou zločinců, od nichž nebylo možné očekávat slitování.

„Musíme jim jít na pomoc,“ řekl Briant, „a ještě dnes je musíme varovat!“

„A přivést do French Cavern!“ dodal Gordon. „Více než kdy jindy záleží nám na tom, abychom byli spolu a mohli klást odpor útoku těch zločinců!“

„Zajisté!“ prohlásil Briant. „A protože je nevyhnutelné, aby se vrátili, vrátí se! Vyhledám je!“

„Ty, Briante?“

„Já, Gordone!“

„A jak?“

„Popluji s Mokem v jole. Za několik hodin se dostaneme přes jezero a dáme se po East River, jak jsme to již jednou učinili. Všechno nasvědčuje tomu, že se s Doniphanem setkáme při ústí…“

„Kdy chceš odplout?“

„Ještě dnes večer,“ odpověděl Briant, „protože tma nám dovolí přeplout jezero, aniž bychom byli pozorováni!“

„Půjdu s tebou, bratře?“ zeptal se Jacques.

„Ne!“ odvětil Briant. „Je nevyhnutelné, abychom se všichni vrátili na jole, a stěží tam bude místo pro šest!“

„Je tedy rozhodnuto?“ zeptal se Gordon.

„Rozhodnuto!“ řekl Briant.

Bylo to opravdu nejlepší rozhodnutí, nejen v zájmu Doniphana, Wilcoxe, Crosse a Webba, ale i malé osady. O čtyři chlapce víc, a to právě nejsilnější, to byla pomoc, kterou nebylo možné opovrhovat pro případ útoku. Ostatně nesměli ztratit ani hodinu, pokud měli být všichni společně ve French Cavern, než by uplynulo čtyřiadvacet hodin.

Lze si domyslet, že o vypuštění draka nebylo nyní ani řeči. Byla by to naprostá nerozvážnost. Tím by nedali znamení lodím plujícím širým oceánem o přítomnosti mladých osadníků, ale Walstonovi a jeho společníkům. Z toho důvodu dal Briant také porazit návěstní stožár, který byl postaven na temeni Auckland Hill.

Až do večera zůstali všichni uzavřeni v hale. Caty naslouchala vyprávění jejich dobrodružství. Šlechetná žena nepomýšlela již jen na sebe, ale i na ně. Kdyby jim bylo souzeno zůstat pohromadě na Chairman Island, chtěla být jejich oddanou služebnicí, chtěla se o ně starat a milovat je jako matka. Nejmladším, Dolemu a Costarovi, dala již lichotivá jména papoosů, jak říkali anglicky dětem v území Far West.

A Service na památku svých zamilovaných románů navrhl, aby se jmenovala Pátečnicí – jak učinil Robinson Crusoe svému nezapomenutelnému druhu –, neboť to bylo také právě v pátek, kdy Caty zavítala do French Cavern.

A k tomu dodal:

„Ti zločinci, to jsou, jako bychom řekli, Robinsonovi divoši. Tam vždycky nastává doba, kdy se objeví divoši, i čas, kdy se jich opět zbaví.“

V osm hodin byly přípravy k odjezdu skončeny. Moko, jehož oddanost se neděsila žádného nebezpečí, se těšil, že bude na výpravě doprovázet Brianta.

Oba vstoupili do joly, když naložili nějaké potraviny, a každý byl opatřen revolverem a loveckým nožem. Dali sbohem svým kamarádům, kteří srdečně dojati se dívali, jak se vzdalovali, a brzy zmizeli v šeru Family Lake. Po západu slunce začal vát příhodný vítr od severu, a pokud by se nezměnil, usnadnil by jole jízdu tam i zpět.

V každém případě tento vítr zůstal příhodný při plavbě od západu k severu. Noc byla velice tmavá – šťastná okolnost pro Brianta, jenž chtěl plout nepozorován. Řídil se pomocí magnetické střelky a byl si jistý, že dorazí k protějšímu břehu, podél něhož bude nutné buď dát se nahoru, nebo dolů, podle toho, zda by lehká loď přistála nad, nebo pod výtokem z jezera. Veškerá pozornost Brianta a Moka byla upoutána v tom směru, kde se obávali, že by mohli spatřit nějaký oheň – což zcela jistě svědčilo o přítomnosti Walstona a jeho společníků, neboť Doniphan tábořil asi na pobřeží při ústí East River.

Za dvě hodiny urazili šest mil. Jola plula velice dobře, i když vítr vál trochu silněji. Loďka přistála téměř ve stejných místech jako při první plavbě a museli plout asi půl míle podél pobřeží, aby se dostali k úzkému zálivu, kterým se vody jezera vlévaly do řeky. To však trvalo poněkud dlouho. Vítr vál proti nim a museli použít vesel. Pod klenbou stromů, které se skláněly až k vodám, vládl všude klid. Ani štěkot, ani vytí v hlubinách lesů, ani záře ohně pod černající se směsí zeleně.

Tu o půl jedenácté Briant, jenž seděl na zádi joly, uchopil Moka za rameno. Několik set kroků od pravého břehu East River uhasínající oheň vrhal světlo tmou. Kdo tam tábořil? Walston, nebo Doniphan? – Záleželo na tom zjistit to, dříve než by se pustili dál po proudu řeky.

„Přistaň ke břehu, Moko,“ řekl Briant.

„Nepřejete si, pane Briante, abych vás doprovázel?“ zeptal se šeptem plavčík.

„Nikoliv! Bude lépe, půjdu-li sám. Vydávám se méně nebezpečí, že budu viděn, když se přiblížím.“

Jola přistála ke břehu a Briant vyskočil na zem, když ještě nakázal Mokovi, aby na něj počkal. V ruce držel svůj lovecký nůž, za pasem měl revolver, jehož chtěl použít jen v případě největšího nebezpečí, aby nezpůsobil hluk.

Když přešel vysoký břeh, plížil se statečný chlapec pod stromy.

Náhle se zastavil. Asi dvacet kroků v polozáři, kterou vydával dosud oheň, se mu zdálo, že vidí stín, plížící se trávou právě tak, jako to činil on sám.

V téže chvíli zaznělo děsné zařvání. Poté se vymrštila hmota kupředu.

Byl to veliký jaguár. Hned zazněly výkřiky:

„Pomóc…! Pomóc!“

Briant poznal hlas Doniphana. Skutečně, byl to on. Jeho přátelé zůstali ve svém ležení při břehu řeky.

Doniphan povalen jaguárem se bránil, jak mohl, ale nemohl použít svou zbraň.

Wilcox probuzen výkřiky ihned přiběhl a zamířil již pušku, aby vystřelil.

„Nestřílej…! Nestřílej!“ volal Briant.

A dříve než ho mohl Wilcox dobře poznat, vrhl se Briant prudce na šelmu, která se okamžitě obrátila proti němu, zatímco Doniphan stěží vstal.

Naštěstí mohl Briant uskočit stranou, když do jaguára vrazil svůj lovecký nůž. Všechno se stalo tak rychle, že ani Doniphan, ani Wilcox nemohli pomoci. Zvíře, smrtelně zraněné, kleslo k zemi ve chvíli, kdy Webb a Cross spěchali na pomoc Doniphanovi.

Avšak vítězství přišlo Briantovi draho – z ramene, které bylo zasaženo a roztrženo drápem šelmy, se řinula krev.

„Jak sem přicházíš?“ zvolal Wilcox.

„To se dozvíte později,“ odpověděl Briant. „Ale nyní za mnou… Pojďte!“

„Ne dříve, dokud ti nepoděkuji, Briante!“ řekl Doniphan. „Zachránil jsi mi život…“

„Učinil jsem, co bys i ty udělal na mém místě,“ odpověděl Briant. „Nemluvme o tom a následujte mne.“

Avšak ačkoliv Briantovo zranění nebylo těžké, muselo být přece jen pevně ovázáno kapesníkem, a zatímco jej Wilcox ovazoval, informoval statečný chlapec své druhy o všem, co se přihodilo.

Takže ti muži, o nichž se Doniphan domníval, že byli přílivem zaneseni jako mrtvoly, byli živí! Bloudili patrně ostrovem. Byli to zločinci poznamenaní krví. Žena byla s nimi vyvržena vlnobitím ze šalupy Severnu a tato žena byla ve French Cavern…? Od té chvíle tedy nebylo na Chairman Island bezpečno…! Proto tedy volal Briant na Wilcoxe, aby na jaguára nestřílel, neboť se obával, aby nebyl výstřel uslyšen, proto chtěl Briant použít pouze lovecký nůž, aby skolil šelmu!

„Ach, Briante, ty jsi přece jen lepší než já!“ zvolal Doniphan hluboce pohnut v takovém výbuchu vděčnosti, jíž podlehla sama jeho tak hrdá povaha.

„Nikoliv, Doniphane, nikoliv, příteli,“ odpověděl Briant, „a protože tisknu tvou pravici, nepustím ji dříve, dokud nesvolíš, že se vrátíš k nám…“

„Ano, Briante, ze srdce rád!“ odpověděl Doniphan. „Spolehni se na mne! Od nynějška budu vždy prvním, kdo tě bude poslouchat! Zítra… jakmile nastane den… vyrazíme…“

„Ne, ihned,“ odpověděl Briant, „abychom se vrátili a nikdo nás nezpozoroval!“

„A jak to?“ zeptal se Cross.

„Tamhle je Moko! Očekává nás s jolou. Chtěli jsme právě vplout do proudu East River, když jsem spatřil zář vašeho ohně.“

„A přišel jsi právě včas, abys mne zachránil…!“opakoval stále Doniphan.

„A také abych tě přivedl do French Cavern!“

Proč se Doniphan, Wilcox, Webb a Cross utábořili v těchto místech, a nikoliv při ústí East River? Několika slovy to objasnili.

Když opustili pobřeží Severn Shores, vrátili se všichni čtyři večer dne 16. října do přístavu Bear Rock. Druhý den ráno, jak se dohodli, se vydali po levém břehu East River až k jezeru, kde se utábořili, vyčkávajíce ráno, aby se vydali do French Cavern.

Před svítáním se usadili Briant a jeho přátelé v jole, ale protože šesti sotva stačila, museli si při řízení počínat co nejopatrněji.

Avšak vítr byl příznivý a Moko ji řídil tak obratně, že plavba probíhala velice dobře.

S jakou radostí uvítali Gordon a ostatní příchozí, když ve čtyři hodiny ráno přistáli při ústí řeky Zealand! I když je ohrožovala veliká nebezpečí, byli alespoň všichni ve French Cavern!
