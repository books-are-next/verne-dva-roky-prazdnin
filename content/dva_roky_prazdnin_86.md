---
title: ''
---

Briant a ostatní zůstali v hale. Potom otevřeli dveře ve spojovací chodbě a Evans s Caty se přidali k nim. Všechno proběhlo tak, jak předvídal námořník, a vůbec nepochyboval, že Walston je v okolí French Cavern, vyčkávaje na okamžik, aby tam vnikl.

„Buďme všichni ve střehu!“ řekl.

Zatím uplynuly dvě hodiny a Moko se ptal sám sebe, zda snad Rock a Forbes neodložili svůj záměr až na druhou noc, když byla jeho pozornost upoutána šramotem, jenž vznikal uvnitř zásobárny.

Při záři svítilny visící od stropu spatřil, jak Rock a Forbes opustili kout, v němž leželi, a plížili se ke vchodu.

Tyto dveře však byly zataraseny hromadou kamení – skutečnou barikádou, kterou nebylo snadné, a je možné říci velice namáhavé, odstranit.

Oba zločinci začali odstraňovat tyto kameny, skládajíce jeden na druhý napravo u zdi. V několika minutách byly dveře úplně přístupné. Zbývalo již jen odstrčit závoru, aby byl vchod do French Cavern volný.

Avšak právě v tom okamžiku, kdy chtěl Rock odstrčit závoru, aby otevřel dveře, dopadla na jeho rameno ruka. Obrátil se a poznal kormidelníka, jehož obličej ozařovala svítilna.

„Evans!“ zvolal. „Evans zde!“

„Sem, moji milí!“ volal námořník.

Briant a ostatní chlapci se ihned vrhli do zásobárny. Nejdříve se tam dostali čtyři nejsilnější z nich, Baxter, Wilcox, Doniphan a Briant, kteří se vrhli na Forbese, aby nemohl uniknout.

Rock rychlým pohybem odrazil Evanse a rozehnal se po něm nožem, jenž jej lehce poranil na levém rameni. Pak otevřel dveře a vyrazil ven. Neučinil ani deset kroků, když padla rána.

Kormidelník po zločinci vystřelil. Avšak zřejmě nebyl uprchlík zasažen, neboť nebylo slyšet žádný výkřik.

„Tisíc ďáblů! Já jsem toho lotra minul!“ zvolal Evans. „Máme však druhého, alespoň bude o jednoho méně!“

S nožem v ruce již pozvedl paži nad Forbesem.

„Milost! Milost!“ sténal lotr, kterého chlapci drželi na zemi.

„Ano, milost, Evansi!“ opakovala Caty, když se vrhla mezi kormidelníka a Forbese. „Dejte mu milost, neboť mi zachránil život!“

„Budiž!“ odpověděl Evans. „Kvůli vám, Caty, alespoň pro tento okamžik.“

A Forbes, pevně svázaný, byl vržen do jedné z místností na spojovací chodbě.

Pak zavřeli a zatarasili opět dveře do zásobárny a všichni až do svítání bděli, aby předešli napadení.
