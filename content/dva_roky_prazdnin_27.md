---
title: VIII. KAPITOLA
---

Pátrání na západě jezera – Podél pobřeží – Pštrosi na obzoru – Řeka vytékající z jezera – Klidná noc – Rub pobřežní vysočiny – Hráz – Trosky člunu – Nápis – Jeskyně

Tedy důležitá otázka, na níž závisela záchrana chlapců, nebyla dosud přesně rozhodnuta. Že tento domnělý oceán byl pouze jezerem, o tom nebylo žádné pochyby. Ale copak nebylo možné, že toto jezero se rozkládalo na ostrově? Co kdyby pokračovali ve výpravě za ním, nedostali by se ke skutečnému oceánu – k oceánu, k jehož přeplutí postrádali veškeré prostředky?

Toto jezero bylo značných rozměrů, neboť – jak Doniphan zpozoroval – obzor oblohy uzavíral tři čtvrtiny jeho objemu. Odtud se zdálo velice pravděpodobné, že byli na pevnině, a nikoliv na ostrově.

„Bude to asi americká pevnina, na níž naše loď ztroskotala,“ řekl Briant.

„To jsem se vždy domníval,“ odpověděl Doniphan, „a je zjevné, že jsem se nemýlil!“

„V každém případě,“ odpověděl Briant, „byl to přece jen pruh vody, který jsem spatřil na východě.“

„Dobře, ale oceán to přece jen nebyl!“ A tato oprávněná námitka plnila Doniphana uspokojením, v čemž se však jevila spíš jeho ješitnost než dobrosrdečnost. Briant se však proto nehněval. Bylo by ostatně v zájmu všech lepší, kdyby se mýlil. Na pevnině by nebyli alespoň zajatci jako na ostrově. Avšak bylo nutné počkat na příznivější dobu, aby mohli podniknout cestu na východ. Nesnáze, jaké by museli zakusit, aby jen přišli od ležení k tomuto jezeru, což byla vzdálenost několika mil, by se zajisté zvětšily, kdyby se jednalo o to, aby cestovali s úplně malou družinou. Bylo to již začátkem dubna, a zima na jižní polokouli přicházela mnohem rychleji než v severních pásmech. Na cestu tedy nebylo možné pomýšlet, jedině až by se vrátilo teplé období.

A přece pobyt při západním zálivu, bez ustání bičovaném větry z oceánu, nemohl být na dlouho snesitelným. Před koncem měsíce bylo nutné škuner opustit. Protože Gordon a Briant na západním úbočí pobřežní vysočiny nenašli žádnou jeskyni, museli pátrat, nebylo-li by možné za lepších podmínek usadit se u jezera. Nebo nebylo snad vhodné prohledat pečlivě celé jeho okolí? Toto pátrání by ovšem zdrželo jejich návrat o jeden nebo dva dny. Tím by nepochybně způsobili Gordonovi mnoho starostí, avšak Briant i Doniphan neváhali provést svůj úmysl. Jejich potrava stačila ještě na osmačtyřicet hodin, a protože se zdálo, že počasí ještě vydrží, usnesli se, že sestoupí na jih podél břehu jezera.

A pak také jiný důvod je pobízel, aby rozšířili své pátrání.

Bylo nepochybné, že tato část území byla obývána, anebo alespoň častěji navštěvována domorodci. Kamenný přechod přes potok, ažupa, jejichž zhotovení prozrazovalo přítomnost člověka v dávné době, nebo méně vzdálené, byly takovými důkazy, které vyžadovaly doplnění, dříve než by se pevně rozhodli o novém zimním sídle. Nebo snad bylo také možné, že ještě jiné stopy by se připojily k objeveným jevům? Nehledě k domorodcům, nežil zde snad nějaký zachráněný ze ztroskotané lodi až do okamžiku, kdy se nakonec dostal do některého města pevniny? To zajisté stálo již za námahu, aby rozšířili své hledání po okolí jezera.

Jednalo se jen o otázku, jestli se měli Briant a Doniphan obrátit na jih, či na sever. Protože sestoupením k jihu by se zároveň blížili k Seagullu, rozhodli se, že se dají tímto směrem. Později snad zjistí, nebylo-li by vhodné vydat se i na druhý konec jezera.

Takto sjednoceni se vydali všichni čtyři o půl jedenácté hodině po travnatém náspu, jímž končila rovina, lemovaná na západě spoustou zeleně.

Phann běžel napřed a plašil celá hejna tinam, které se skrývaly v houštinách lentišků a kapradin. Byly tu celé chomáče jakéhosi druhu červených a bílých jahod a trsy divokého celeru, které byly velmi hledanými léčivými prostředky. Zato pušky nesměly promluvit, aby nevzbudily pozornost, neboť bylo možné, že okolí jezera bylo obydleno kmeny domorodců.

Jdouce po břehu, chvíli po úpatí naplavenin, chvíli po písčině, mohli chlapci bez námahy urazit za den deset mil. Po domorodcích tam nebyla ani stopa. Vůbec žádný kouř nevystupoval nad spoustou lesů. Žádný otisk nohy nebyl znát v písku, který svlažovaly vlny této nepřehledné vodní hladiny. Zdálo se jen, jako by se její západní břeh stáčel k jihu, jako by se v tomto směru měl opět zavřít do sebe. Jinak byl tento břeh zcela opuštěný. Na obzoru nebyla vidět ani plachta, ani vydlabaný člun nečeřil její hladinu. Bylo-li toto území obydleno, nezdálo se, že by bylo obydleno v době jejich přítomnosti.

Divokou zvěř nebo přežvýkavce nebylo nikde vidět. Dvakrát nebo třikrát spatřili během odpoledne nějaké ptáky na pokraji lesa, ale nebylo možné se k nim přiblížit. To však vůbec nepřekáželo Servicemu, aby nezvolal:

„To jsou pštrosi!“

„V tomto případě asi malí pštrosi,“ podotkl Doniphan, „neboť jsou jen středně vysocí.“

„Jsou-li to pštrosi,“ odpověděl Briant, „a jsme-li na pevnině…“

„Copak dosud pochybuješ?“ dodal posměšně Doniphan.

„Tedy je to americká pevnina, kde se tito ptáci nacházejí ve velikém množství,“ mluvil dál Briant. „To je všechno, co jsem chtěl podotknout.“

K sedmé hodině večer byla učiněna zastávka. Pokud by se ráno nevyskytly neočekávané překážky, měli se vrátit do zálivu Seagulla – tak totiž pojmenovali tu část pobřeží, kde byl škuner zničen.

Téhož večera ostatně bylo zcela nemožné pokračovat dál na cestě jižním směrem. V tomto místě se valila řeka, kterou odtékala voda z jezera a přes kterou se mohli dostat jedině plaváním. Tma pak nedovolovala poznat důkladně polohu místa, a kromě toho se zdálo, že na pravém břehu řeky se zdvihala vysočina.

Briant, Doniphan, Wilcox a Service, když povečeřeli, toužili již jen po odpočinku – tentokrát ovšem, když tam nebyla chýše, pod širým nebem. Avšak hvězdy, které zářily na obloze, byly tak jasné, zatímco srpek přibývajícího měsíce zacházel za západ Tichého oceánu.

Na jezeře i na březích byl klid. Čtyři chlapci, schoulení mezi mohutnými kořeny buku, usnuli tak hlubokým spánkem, že by je z něho neprobudil ani výstřel. Stejně tak i Phann. Neslyšeli ani blízký štěkot, jenž mohl být pouze štěkotem šakala, ani vzdálený řev, který mohl být řevem šelem. V těchto krajinách, kde žili divoce pštrosi, se dala tušit blízkost jaguárů a pum, tygrů a lvů Jižní Ameriky. Avšak noc uplynula klidně. Náhle asi ve čtyři hodiny ráno, kdy ještě ani denní úsvit nezaplál nad jezerem, začal být pes nepokojný, táhle zavrčel a čenichal po zemi, jako by se chtěl dát po stopě.

Bylo téměř sedm hodin, když Briant vzbudil své druhy, zavinuté do pokrývek.

Ihned byli všichni na nohou, a zatímco Service jedl kousek sucharu, ostatní se rozhlíželi po krajině rozkládající se za řekou.

„Skutečně!“ zvolal Wilcox. „Udělali jsme dobře, že jsme nepřešli včera řeku, neboť bychom zapadli do močálu.“

„Opravdu,“ odpověděl Briant, „je to bažina, která se šíří na jih, a na její konec není možné dohlédnout!“

„Podívejte!“ zvolal Doniphan. „Podívejte na ta nesčetná hejna kachen, potápek a bekasin – ptáků čeledi slukovitých, poletujících nad hladinou! Kdybychom se zde měli usadit přes zimu, bylo by po starosti, že nám bude chybět zvěřina.“

„A pročpak ne?“ odpověděl Briant, který již kráčel po pravém břehu řeky.

V pozadí se zdvihalo vysoké pohoří, které končilo strmým výběžkem. Z jeho obou hřbetů, jež tvořily pravý úhel, se táhl jeden po toku řeky, zatímco druhý tvořil břeh jezera. Nebylo toto pohoří snad jen prodlouženou vysočinou, ochraňující záliv Seagulla na severozápadní straně? To mohlo být zjištěno až po úplném poznání krajiny.

Pokud se jednalo o řeku, její pravý břeh, široký asi dvacet stop, se vinul podél úpatí sousedních výšin, zatímco levý břeh, velice nízký, bylo sotva rozeznat od chobotů kalužin a bažin tohoto ohromného močálu, který se šířil do nedohledna na jih. Ke zjištění směru vodního proudu bylo nutné vystoupit na pobřežní vysočinu, a Briant si předsevzal, že se nevrátí do zálivu Seagulla dříve, dokud to nedokáže.

V první řadě se jednalo o to, vypátrat místo, kde řeka vytékala z jezera. Tam byla asi čtyřicet stop široká, avšak zajisté jí přibývala nejen šířka, ale i hloubka, čím více se blížila svému ústí, přibírajíc některé přítoky jednak z močálů, jednak z hor.

„Hej, podívejte se!“ zvolal Wilcox ve chvíli, kdy se zastavil na příkrém břehu.

Jeho pozornost vzbudilo složení kamenů tvořících jakýsi násep – podobně sestavený jako ten, s nímž se již setkali v lese.

„Tentokrát neexistují žádné pochybnosti!“ řekl Briant.

„Ano, vůbec žádné!“ odpověděl Doniphan, ukazuje na zbytky klád na pokraji břehu.

Tyto zbytky jistě pocházely z lodního kýlu a mezi jinými tam bylo napůl shnilé a omšené břevno, z jehož zakřivení se dalo soudit, že to byl kus lodního čela, neboť na něm visel ještě železný kruh, již značně zkorodovaný.

„Kruh!“ zvolal Service.

A všichni se bez pohnutí rozhlíželi kolem sebe, jako by muž, který používal tento člun, jenž postavil tuto hráz, se měl v tu chvíli objevit!

Ne! Nikdo! Bylo to již dávno, kdy někdo zanechal tuto loď na břehu řeky. Kdoví zda muž, jenž zde strávil svůj život, uviděl někdy sobě rovného, nebo zda svůj bídný život skončil na této zemi, kterou nemohl opustit.

Lze si představit rozčilení chlapců, když spatřili tyto důkazy lidské přítomnosti, která tím byla dokázána.

Vtom také pozorovali zvláštní počínání psa. Phann byl jistě na stopě. Napjal slechy, vrtěl ocasem, čenichal po zemi a plížil se mezi trávou.

„Pozorujte Phanna!“ upozorňoval Service.

„Něco větří!“ odpověděl Doniphan, spěchaje za psem.

Phann se zastavil, pozdvihl tlapku a vzpřímil hlavu. Pak rychle pádil ke skupině stromů, které se vypínaly při úpatí skalního břehu při straně jezera.

Briant se svými druhy spěchal za ním. Několik okamžiků nato se zastavili u starého dubu, v jehož kůře byla vyryta dvě písmena a rok tímto způsobem:

F. B.  
1807

Briant, Doniphan, Wilcox a Service stáli dlouho oněmělí a bez hnutí před tímto nápisem, a Phann, jenž šel po stopě, zmizel za skalním výběžkem.

„Pojď sem! Zpátky!“ volal za ním Briant.

Pes neposlechl, ale začal štěkat.

„Nyní pozor!“ radil Briant. „Neoddělujme se a dávejme dobrý pozor!“

Skutečně museli jednat příliš opatrně. Snad byla nedaleko tlupa domorodců, a jejich přítomnosti se museli spíš obávat než si ji přát, zvláště pokud by to byli krutí indiáni, kteří žili v pampách Jižní Ameriky.

Pušky přichystány k ráně, s revolvery v rukou, stáli chlapci připraveni k obraně.

Chlapci postupovali kupředu, obešli pahorek a pak slézali podél úzkého okraje řeky. Sotva učinili asi dvacet kroků, když se Doniphan sehnul a zvedl ze země jakýsi předmět.

Byla to lopata, jejíž železná část se sotva držela na zpuchřelé násadě – avšak byla to lopata amerického nebo evropského původu, nikoliv hrubý nástroj, jaké zhotovovali divoši v Polynésii. Jako lodní kruh, byla i lopata silně zkorodovaná a nebyly pochyby, že již mnoho roků byla odložena v těchto místech.

Tu také při úpatí pobřežní vysočiny byly vidět stopy obdělávané půdy, několik nepravidelných brázd a malý záhon zeleniny, která, nešlechtěná, úplně zdivočela.

Vtom zazněl temný štěkot a objevil se Phann, celý poděšený. Chvíli běhal dokola, chvíli kolem svých pánů, díval se na ně, štěkal na ně a zdálo se, že je pobízí, aby ho následovali.

„Jistě našel něco neobyčejného!“ řekl Briant, jenž se marně snažil psa uklidnit.

„Pojďme, kam nás povede!“ mínil Doniphan, který pokynul Wilcoxovi a Servicemu, aby šli za ním.

O deset kroků dál se Phann zastavil před houštinou křoví a roští, jejichž větve se proplétaly při samém úpatí příkrého břehu.

Briant se přiblížil, aby se podíval, zda snad toto houští neskrývalo mrtvolu zvířete, nebo snad člověka, jejíž stopu Phann zvětřil. Sotva však rozhrnul křoviny, spatřil úzký otvor.

„Copak je zde jeskyně?!“ zvolal, když o několik kroků ustoupil.

„To by bylo možné,“ odpověděl Doniphan, „ale co je v té jeskyni?“

„Uvidíme!“ řekl Briant a začal sekerou sekat větve, které zakrývaly otvor. Avšak ať napínal sluch, jak chtěl, neslyšel nic podezřelého.

Service již chtěl vniknout do otvoru, jenž byl rychle uvolněn, když mu Briant řekl:

„Počkejme, až jak se zachová Phann!“

Pes nepřestával štěkat, avšak štěkot již nebyl nepokojný.

Kdyby byla v této jeskyni skryta živá bytost, zajisté by již vyšla!

Záleželo jim na tom, aby se dozvěděli, na čem jsou. Protože pak vzduch uvnitř jeskyně mohl být zkažený, vrhl Briant otvorem náruč suché trávy, kterou zapálil. Tato tráva, rozprostřená po zemi, jasně hořela – což byl důkaz, že vzduch je čistý.

„Vejdeme?“ zeptal se Wilcox.

„Zajisté!“ odpověděl Doniphan.

„Počkejte chvíli, až si posvítíme!“ řekl Briant.

Uřízl z jedné ze sosen, které rostly na pokraji řeky, smolnou větev a zapálil ji. Pak provázen svými druhy vnikl do houštiny.

U vchodu byl otvor tři stopy vysoký, dvě stopy široký, avšak rychle se rozšiřoval a tvořil jeskyni deset stop vysokou a dvojnásobně tak širokou, jejíž půda byla posypána suchým a velice jemným pískem.
