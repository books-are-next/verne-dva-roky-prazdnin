---
title: VII. KAPITOLA
---

**Březový les – Z vrcholu skalnatého pobřeží – Hvozdem – Přechod přes říčku – Potok vůdcem – Noční ležení – Ažupa – Modravý pruh – Phann hasí žízeň**

Briant, Doniphan, Wilcox a Service opustili ležení Seagulla v sedm hodin ráno. Slunce, vycházející na bezoblačné obloze, slibovalo jeden z těch krásných dnů, jakými měsíc říjen obdařuje obyvatele mírného pásma na severní polokouli. Nemuseli se obávat ani vedra, ani chladu. Kdyby je už některá překážka na pochodu zdržela, byla by tím vinna jedině povaha půdy.

Nejdříve se vydali mladí průzkumníci napříč přes písčité pobřeží, aby se takto dostali až k úpatí pobřežní vysočiny. Gordon jim doporučil, aby si vzali s sebou také Phanna, jehož pud jim mohl prokázat nejednu dobrou službu, a tak se i toto moudré zvíře zúčastnilo výpravy.

Čtvrt hodiny po odchodu čtyři chlapci zmizeli pod klenbou lesa, jímž brzy prošli. Různé druhy ptactva poletovaly mezi stromy. Ale nebylo tolik času, aby je honili. I Doniphan přemohl své choutky a uposlechl rozvahu. Dokonce sám Phann, jako by chápal, že pobíhání by bylo bezúčelné, držel se při svých pánech, aniž by se vzdálil dál, než to vyžadovala jeho úloha jako harcovníka.

Jejich úmyslem bylo kráčet podél úpatí strmého pobřeží až k mysu, který se zdvihal na severu zálivu, pro případ, že by nebylo možné přejít pohoří dříve, než by se dostali až na jeho konec. Potom se chtěli dát k vodní pláni, o které již Briant podal zprávu. Ačkoliv tato cesta nebyla krátká, měla tu přednost, že poskytovala jistotu. Ostatně na zacházce jedné nebo dvou mil nezáleželo silným chlapcům, kteří byli dobrými chodci.

Jakmile došli ke strmému pobřeží, poznal Briant ihned místo, kde se zastavili s Gordonem na své první výpravě. Avšak protože v tomto pásmu vápencových skal nebyl žádný průsmyk, kterým by mohli sestoupit na jih, museli hledat severně nějakou schůdnou šíji, a to i kdyby museli dojít až k mysu. To ovšem vyžadovalo celý den, ale nemohli jednat jinak, protože pobřežní výšina na západní straně byla nedostupná.

To také vyložil Briant svým druhům a sám Doniphan, když se marně pokoušel zlézt srázné úbočí, nemohl nic namítat. Všichni čtyři postupovali tedy po úpatí, které lemovala poslední řada stromů.

Kráčeli tak již asi hodinu, a protože nebylo pochyby, že bude nutné dojít až k předhoří, působilo Briantovi nemalé starosti, bude-li cesta k němu volná. Nezaplavil snad již příliv během této hodiny písčité pobřeží? Kdyby museli čekat, až by odliv opět osušil pás skalisek, ztratili by tím celou polovinu dne.

„Pospěšme si,“ řekl, když jim vysvětlil, jak je důležité, aby přešli, než by nastal příliv.

„I aťsi!“ odpověděl Wilcox. „To toho bude, smáčíme-li si trochu kotníky.“

„Kotníky, pak prsa a potom uši,“ řekl na to Briant. „Oceán vystoupí nejméně o pět nebo šest stop. Opravdu, myslím, že bychom udělali lépe, kdybychom zamířili přímo k předhoří.“

„To bys musel navrhnout,“ ozval se Doniphan. „Ty, Briante, jsi naším vůdcem, a také jedině na tebe padne každá vina, jestli se někdy opozdíme.“

„Dobrá, Doniphane! Ale nyní ať neztratíme ani okamžik. Ale kde je Service?“

Začal ho volat:

„Servici…! Servici!“

Chlapec zde nebyl. Vzdálil se se svým přítelem Phannem a zmizel za výběžkem pobřežního pohoří, asi sto kroků napravo.

Avšak v témže okamžiku se ozvaly výkřiky a štěkot psa. Byl snad Service tváří v tvář nějakému nebezpečí?

Ve chvilce byli Briant, Doniphane a Wilcox u svého druha, který stál u velice staré sutiny skalní stěny. Neustálým vnikáním vody, nebo snad působením počasí, zvětrala vápencová hmota a utvořila jakýsi polonálevkovitý otvor, obrácený koncem dolů, jenž dosahoval od vrcholu stěny až k její patě. Tím se ve stěně vytvořil kuželovitý výmol, jehož vnitřní strany tvořily úhel asi čtyřiceti nebo padesáti stupňů. Jejich nepravidelnosti tvořily řadu výstupků, na nichž se mohla noha snadno udržet. Obratní a mrštní chlapci mohli tedy bez veliké námahy vylézt na hřeben výšiny, pokud se však nemuseli obávat, že by tím způsobili nové zřícení kamení.

Jakkoliv to bylo velmi odvážné, neváhali ani na chvíli.

Doniphan byl první na balvanech nakupených při úpatí.

„Pozor…! Pozor!“ volal na něj Briant. „Ať nevyvedeš nějakou nerozvážnost!“

Ale Doniphan na to nedbal a hnán ctižádostí, aby předčil své druhy, obzvláště Brianta, byl za chvilku v polovici kužele.

Jeho druzi se pustili za ním, vyhýbajíce se, aby nebyli přímo pod ním, neboť pod jeho nohama se drobilo kamení a řítilo se s rachotem k zemi. Všechno se povedlo a Doniphan měl to potěšení, že stanul první na temeni vysočiny, zatímco ostatní se pachtili teprve za ním.

Doniphan vyňal ze schránky dalekohled a zamířil jím nad vrcholky lesů, které se táhly do dálky směrem na východ.

Odtud se mu jevila naprosto stejná podívaná zeleně a modravé oblohy, jakou spatřil Briant z vrcholku mysu – ovšem v poněkud menší rozloze, protože mys převyšoval pobřežní vysočinu o celých sto stop.

„Nuže,“ zeptal se Wilcox, „vidíš něco?“

„Docela nic!“ odpověděl Doniphan.

„Půjč mi dalekohled, ať se podívám!“ řekl Wilcox.

Doniphan jej podal svému kamarádovi a na jeho obličeji se zračilo patrné uspokojení.

„Nevidím také ani památku po nějakém vodním pruhu!“ řekl Wilcox, když spustil dalekohled z očí.

„To se dá snadno vysvětlit,“ odpověděl Doniphan, „protože na té straně žádná voda není. Jen se podívej, Briante, a myslím, že konečně uznáš svůj omyl.“

„To není třeba,“ odpověděl Briant, „jsem si jistý, že jsem se nemýlil!“
