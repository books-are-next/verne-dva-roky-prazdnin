---
title: ''
---

Nakonec, velice unavení po tolika dnech, po tolika nocích uplynulých v tisícerých hrůzách bouře, toužili již všichni po spánku. Malí se rozešli po kabinách jachty, kam za nimi brzy pospíšili i velcí. Briant, Gordon a Doniphan však chtěli být jeden po druhém na stráži. Nebo se snad nemuseli obávat přepadení smečkou šelem, dokonce tlupou domorodců? Nic se však nepřihodilo. Noc uplynula klidně, a když vyšlo slunce, všichni, když vzdali Bohu vroucí díky, se dali do práce.

Nejdříve bylo zapotřebí sečíst veškeré zásoby potravin na jachtě, potom zbraně, nástroje, nářadí, oděvy a podobně. Obzvláště otázka potravy byla nejdůležitější, neboť pobřeží se zdálo být pusté. Pomocným zdrojem by byl asi lov, ovšem pokud tam žila divoká zvířata. Zatím spatřil Doniphan, jenž byl obratným střelcem, jen nesčetná hejna ptactva na temenech bradel a výšinách předhoří. Ale živit se jen a jen mořskými ptáky by bylo mrzuté. Proto bylo nutné zjistit, jak dlouho mohli vystačit s potravinami škuneru, budou-li s nimi šetrně nakládat.

Bylo zjištěno, že nehledě k sucharům, kterých zde byla značná zásoba, konzervy, šunky a masité suchary – skládající se z mouky první jakosti, sekaného vepřového masa a koření – dále cornbeef[\[6\]](../Text/dva_roky_prazdnin_93.html#_ftn6), slanina a krabice se zákusky by vystačily při největší šetrnosti asi na dva měsíce. Proto se již od začátku doporučovalo, aby se spokojili s plodinami země a zásoby šetřili pro ten případ, že by snad bylo nutné dát se na cestu několika set mil, aby se buď dostali do nějakého přístavu, nebo města v nitru země.

„Jenom aby již konzervy nebyly částečně zkažené!“ připomenul Baxter. „Vnikla-li voda do nitra lodi, když jsme byli vrženi na pobřeží…“

„To hned zjistíme, jen co otevřeme bedny, které jsou poškozené,“ odpověděl Gordon. „A kdyby se jejich obsah převařil, dal by se snad použít…?“

„O to se už postarám,“ odpověděl Moko.

„Tedy nemeškej a chop se práce,“ řekl Briant, „neboť první dny budeme přece jen odkázáni žít ze zásob Seagulla.“
