<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="e-bookprozatext"><span class="calibre16">„A proč bychom
neměli již dnes,“ pravil Wilcox, „prohledat skály, které se zdvíhají na severní
straně zálivu, a vybrat tam jedlá vejce?“</span></p>

<p class="e-bookprozatext">„Ano, ano!“ zvolali Dole a Costar.</p>

<p class="e-bookprozatext"><span class="calibre21">„A proč bychom
nemohli lovit ryby?“ připojil Webb. „Copak nemáme na lodi rybářské náčiní a v oceánu
ryby? Kdo chce jít na ryby?“</span></p>

<p class="e-bookprozatext">„Já…! Já…!“ volali malí.</p>

<p class="e-bookprozatext">„Dobrá, dobrá!“ odpověděl Briant. „Ale nejedná se o žádnou
hru a pruty dáme jen zdatným rybářům.“</p>

<p class="e-bookprozatext">„Buď bez starosti, Briante!“ odvětil Iverson. „Považujeme
to za úkol.“</p>

<p class="e-bookprozatext">„Dobře, ale dejme se již do sčítání všeho, co obsahuje
naše jachta,“ řekl Gordon. „Nesmíme stále myslet jen na jídlo.“</p>

<p class="e-bookprozatext">„Mohli bychom také nasbírat měkkýše na snídani!“
podotkl Service.</p>

<p class="e-bookprozatext">„<span class="calibre16">Jistě!“ odpověděl
Gordon. „Jděte, malí, jděte tři nebo čtyři! Moko, ty půjdeš s nimi!“</span></p>

<p class="e-bookprozatext">„Zajisté, pane Gordone.“</p>

<p class="e-bookprozatext">„A dej na ně dobrý pozor!“ připomenul Briant.</p>

<p class="e-bookprozatext">„Spolehněte se!“</p>

<p class="e-bookprozatext">Plavčík, na něhož se bylo možné spolehnout, chlapec velmi
úslužný, obratný a odvážný, nabídl veškeré své služby mladým trosečníkům.
Obzvláště byl oddán Briantovi, který se také ze své strany nijak netajil
sympatií k Mokovi – sympatií, ze které si jeho anglosaští druhové tropili
posměch.</p>

<p class="e-bookprozatext">„Pojďme!“ zvolal Jenkins.</p>

<p class="e-bookprozatext">„Ty s nimi nepůjdeš, Jacquesi?“ zeptal se Briant,
obraceje se ke svému bratrovi.</p>

<p class="e-bookprozatext">Jacques odpověděl záporně.</p>

<p class="e-bookprozatext"><span class="calibre16">Jenkins, Dole,
Costar a Iverson vyšli tedy pod vedením Moka a stoupali podél nánosů písku,
které oceán zanechal v té chvíli suché. Možná že snad najdou v rozsedlinách
skal bohatou zásobu měkkýšů, krabů, raků, dokonce i ústřic, a syroví nebo
vaření mohli být tito tvorové dobrou přílohou snídaně. Šli poskakujíce, neboť
jim tento výlet působil spíš radost, než aby pomýšleli prospěšně ho využít. To odpovídalo
zajisté jejich věku, a v té chvíli téměř zapomněli na všechny útrapy, které
překonali, stejně jako se nestarali o hrozící budoucnost.</span></p>

<p class="e-bookprozatext">Sotva se malá družina vzdálila, dali se velcí do
prohledávání jachty. Na jedné straně začali Doniphan, Cross, Wilcox a Webb
sčítat zbraně, střelivo, oděvy, lůžkoviny, lodní nářadí a nástroje. Na druhé
straně sepisovali Briant, Garnett, Baxter a Service zásoby vína, piva, brandy,
whisky a ginu, které se nacházely na dně lodi v soudkách po deseti až čtyřiceti
galonech. Mezitím co byl každý předmět zkoumán, zapisoval si Gordon všechno do
zápisníku. Tento zápisník byl ostatně již plný různých poznámek týkajících se
výstroje i nákladu škuneru. Američan – mohlo se říci praktický od samého
narození – měl již všeobecný seznam všech předmětů a myslel si, že ho při této
příležitosti jen doplní.</p>

<p class="e-bookprozatext">Nejdříve bylo zjištěno, že tam byla úplná zásoba
náhradních plachet, všeho druhu lanoví, pláten, provazů, lan a jiné výstroje.
Kdyby se jachta hodila ještě k plavbě, nic by nescházelo k úplné výstroji. Ale
i když tato plátna první jakosti, tyto nové provazy nemohly již sloužit ke
znovuzřízení lodi, mohly být upotřebeny, až by se jednalo o zařízení příbytku.
Rybářské náčiní jako ruční udice, čeřeny i sítě byly rovněž zahrnuty do
seznamu, a byly to drahocenné nástroje, s přihlédnutím k tomu, že tato vodstva
oplývala rybami.</p>

<p class="e-bookprozatext">O zbraních pak zapsal Gordon do svého zápisníku toto:
Osm loveckých pušek s centrální perkusí, jedna dalekonosná puška na kachny a dvanáct
revolverů. Střeliva bylo tři sta nábojů k zadovkám, dva soudky střelného
prachu, každý po pětadvaceti librách, a dostatečné množství olova, kulek a broků.
Toto střelivo, určené k lovům při zastávkách lodi <span class="e-bookdejapoznamkychar">Seagull</span> na pobřežích Nového Zélandu, mělo
nyní mnohem prospěšnější účel, neboť mohlo sloužit k zajištění života všech –
jen aby je nebyli nuceni použít k obraně, od které ať je chrání nebesa! V prachárně
se nacházelo také jisté množství raket určených k nočním znamením, asi třicet
dělových nábojů a projektilů pro obě malá děla jachty, která jak lze doufat,
nebude zapotřebí použít na odvrácení útoku domorodců.</p>

<p class="e-bookprozatext">Pokud se jednalo o oděvy a kuchyňské nářadí, úplně
stačily potřebám mladých trosečníků, i pro ten případ, kdyby se jejich pobyt
prodloužil. Ačkoliv část nádobí byla rozbita při nárazu <span class="e-bookdejapoznamkychar">Seagulla</span> na skaliska, zbylo přesto dost pro
spižírnu i stůl. Ostatně nebyly to právě předměty nevyhnutelné potřeby. Mnohem
důležitější bylo, že zde měli flanelové, soukenné, bavlněné i lněné oděvy, a to
v takovém množství, že je mohli měnit podle změny teploty. Skutečně, jestli
tato země ležela v téže zeměpisné šířce jako Nový Zéland – což bylo ostatně
pravděpodobné, protože škuner od svého odjezdu z Aucklandu byl neustále hnán
západním větrem – tedy v létě tam asi panovala prudká vedra, v zimě pak kruté
mrazy. Na lodi bohudík bylo dostatečné množství těchto oděvů, které byly
nepostradatelné na několikatýdenním výletu, neboť na takovou plavbu bylo nutné
se důkladně zásobit. Mezi jiným obsahovaly lodní kufry kalhoty, vlněné kabáty,
oděvy z voskovaného sukna, pletené trikoty, které se hodily jak malým, tak
velkým, takže se nemuseli obávat zimního období. Není snad zapotřebí dodávat,
že kdyby okolnosti donutily vyměnit škuner za bezpečnější obydlí, každý by
odnesl své úplné lůžko, dobře upravené žíněnky, peřiny, podušky i pokrývky,
které při pečlivém užívání mohly vystačit na dlouhý čas.</p>

<p class="e-bookprozatext">Dlouhý čas…! Slovo, které snad znamenalo navždy!</p>

<p class="e-bookprozatext"><span class="calibre16">Toto si poznamenal
Gordon do zápisníku o lodních nástrojích: Dva aneroidové tlakoměry, stostupňové
měřidlo na vinný líh, dvoje lodní hodiny, několik měděných trubek nebo rohů,
jakých se užívá za mlhy a jejichž zvuk proniká na veliké vzdálenosti, tři
dalekohledy na menší i větší vzdálenost, jedna buzola ve skříňce a dvě jiné k nošení,
<span class="e-bookdejapoznamkychar">stormglass,</span> ukazující příchod bouře,
konečně několik vlajek Spojeného království, nepočítaje celou sbírku vlajek,
jakých se užívá na moři a oceánu k dorozumění se jedné posádky lodi s druhou.
Konečně tu také byl jeden malý gumový člun, který bylo možné složit jako cestovní
tašku a dal se použít k převozu přes řeku nebo jezero.</span></p>

<p class="e-bookprozatext">Co se týká nástrojů, obsahovala jich skříň truhláře
celý sklad, nehledě k tomu, že tam byly balíky hřebíků, nebozezů, zásob železa
všeho druhu pro případ malých oprav na lodi. Rovněž zde nebyl nedostatek
knoflíků, nití a jehel, neboť maminky, které předvídaly časté opravy, se o své
miláčky důkladně postaraly. Také se nemuseli obávat, že by postrádali oheň.
Vedle bohaté zásoby zápalek tam byl dostatek hubky i křesadla, což stačilo na
delší čas – v tomto ohledu tedy mohli být úplně bez starosti.</p>

<p class="e-bookprozatext">Kromě toho byly na lodi také mapy velikých rozměrů,
ale protože zobrazovaly výhradně souostroví Nového Zélandu, byly ovšem bezcenné
pro tyto neznámé kraje. Naštěstí měl Gordon na lodi všeobecný atlas Starého i Nového
světa, totiž Stielerův atlas, nad který v tehdejším moderním zeměpisu nebylo.
Knihovna jachty čítala dost slušný počet dobrých anglických i francouzských
děl, zejména cestopisů, a několik starých vědeckých knih, nemluvě o dvou proslavených
Robinsonech, které zachránil Service, jako kdysi Camoëns své Lusiady – což platilo
i o Garnettově pověstné tahací harmonice, která ve zdraví a bez úrazu přestála
náraz vyvržení lodi. Nakonec kromě toho, co sloužilo ke čtení, byly zde i psací
potřeby, tužky, inkoust a papír, dokonce i kalendář z roku 1860, v němž se
Baxter ujal úkolu každý uplynulý den přeškrtnout.</p>

<p class="e-bookprozatext">„Bylo to 10. března,“ řekl, „co náš ubohý <span class="e-bookdejapoznamkychar">Seagull</span> byl vržen na pobřeží. Přeškrtnu
tedy 10. března a všechny dny roku 1860, které mu předcházely.“</p>

<p class="e-bookprozatext">Také je nutné zmínit se o obnosu pěti set liber ve
zlatě, které byly nalezeny v pokladně jachty. Tyto peníze mohly být snad
upotřebeny, kdyby se mladým trosečníkům podařilo jednou dorazit do přístavu, odkud
by se mohli vrátit do své vlasti.</p>

<p class="e-bookprozatext">Potom se Gordon podrobně zabýval sčítáním soudků
složených v dolním prostoru. Mnohé z těchto soudků, naplněné ginem, pivem nebo
vínem, při nárazech lodi na bradla popraskaly a jejich obsah vytekl. To byla
ovšem nenahraditelná ztráta a bylo nanejvýš nutné šetřit tím, co ještě zbylo.</p>

<p class="e-bookprozatext">Dohromady se nacházelo v dolním prostoru škuneru přece
jen ještě sto galonů bílého vína a sherry, padesát galonů ginu, brandy a whisky,
čtyřicet sudů piva po pětadvaceti galonech<a title="" href="../Text/dva_roky_prazdnin_93.html#_ftn7" class="pcalibre pcalibre1" id="_ftnref7"><span class="msofootnotereference"><span class="calibre13"><span class="msofootnotereference"><span class="calibre14">[7]</span></span></span></span></a>,
více než třicet lahví různých likérů, které byly opatřeny důkladným slaměným
obalem, takže mohly vzdorovat nárazu při vyvržení lodi.</p>

<p class="e-bookprozatext">Z toho je patrné, že patnácti obyvatelům na lodi <span class="e-bookdejapoznamkychar">Seagull</span> byly na nějaký čas zajištěny
životní potřeby. Zbývalo jen zjistit, zda i země jim měla nějaké poskytnout,
aby nebyli odkázáni pouze na tyto. Ovšem byl-li to ostrov, na nějž byli bouří
vrženi, sotva mohli doufat, že by ho někdy opustili, jedině že by až do těchto
končin zabloudila nějaká loď, které by mohli dát znamení o své přítomnosti.
Opravit jachtu, vyspravit kostru až do dna polámanou, obnovit plášť, to byly
práce nad jejich síly a neměli zde také k tomu potřebné nástroje. Rovněž
nemohli pomýšlet na postavení nové lodi z trosek staré, a jak by vlastně při
jejich neznalosti plavebních pravidel mohli plout Tichým oceánem, aby se
dostali na Nový Zéland? Možná že pomocí člunů škuneru by se dostali na pevninu
nebo na nějaký ostrov, ačkoliv byl-li vůbec nějaký nablízku v této části
Tichého oceánu. Avšak oba čluny byly vlnobitím odneseny a na palubě zůstala
pouze jola, hodící se jen k plavbě podél pobřeží.</p>

<p class="e-bookprozatext">K poledni se vrátili malí pod vedením Moka na <span class="e-bookdejapoznamkychar">Seagulla.</span> Svůj úkol poctivě splnili a velice
tím všem prospěli. Přinesli totiž mnoho mušlí, které začal plavčík ihned
upravovat. Co se týkalo vajec, bylo jich zde asi veliké množství, neboť Moko se
přesvědčil o nespočetných hejnech skalních holubů jedlého druhu, kteří
hnízdili ve vysokých rozsedlinách skalnatého pobřeží.</p>

<p class="e-bookprozatext">„To je skvělé!“ řekl Briant. „Některé ráno uspořádáme
lov, který slibuje být velmi výnosný.“</p>

<p class="e-bookprozatext">„Ovšem,“ odpověděl Moko, „tři nebo čtyři rány z pušek
nám dají na tucty holubů. A co se týká hnízd, nebude zajisté nijak nesnadné
zmocnit se jich pomocí lana.“</p>

<p class="e-bookprozatext">„To by šlo,“ odpověděl Gordon. „Chtěl by se snad
Doniphan již zítra vydat na lov?“</p>

<p class="e-bookprozatext">„S radostí!“ ujišťoval Doniphan. „Webb, Cross a Wilcox
snad půjdou přece se mnou?“</p>

<p class="e-bookprozatext">„Velice rádi!“ odpověděli tři chlapci, rozradostnění,
že budou moci střílet do těch tisícerých opeřenců.</p>

<p class="e-bookprozatext">„Ale radím vám,“ připomenul Briant, „abyste nepostříleli
holubů víc, než je zapotřebí! Však si je zase vyhledáme, až to bude nutné.
Záleží především na tom, aby se marně neplýtvalo olovem a střelným prachem.“</p>

<p class="e-bookprozatext">„Vždyť je dobře – dobře!“ odbyl ho Doniphan, pro
kterého takováto napomenutí nebyla milá, zejména vycházela-li z úst Brianta. „Nemáme
pušky v rukou poprvé a nepotřebujeme žádné rady!“</p>

<p class="e-bookprozatext">Asi za hodinu nato Moko oznámil, že je připravena
snídaně. Všichni rychle vystoupili na palubu škuneru a zaujali místa v jídelně.
Při poloze jachty se skláněl stůl očividně na bok. Ale to nijak nepřekáželo
dětem, které si už zvykly na houpavé pohyby. Mušle, především slávky, byly
uznány za výtečné, ačkoliv si mohli přát jejich lepší úpravu. Ale copak není v tomto
věku hlad nejlepším kuchařem? Lodní suchary, řádné sousto cornbeefu, pak
čerstvá voda, načerpaná při ústí řeky v okamžiku odlivu oceánu, aby byla zbavena
veškeré slané příchuti, a okořeněná několika kapkami brandy, to byla přece
velmi slušná hostina.</p>

<p class="e-bookprozatext">Odpoledne bylo věnováno uklízení vnitřku lodi a rovnání
předmětů, které byly sepisovány. Mezitím Jenkins a jeho malí druhové lovili v řece,
která se rybami všeho druhu jen hemžila. Po večeři se všichni odebrali na odpočinek,
kromě Baxtera a Wilcoxe, kteří byli až do rána na stráži.</p>

<p class="e-bookprozatext">Tak uplynula první noc na této zemi Tichého oceánu.</p>

<p class="e-bookprozatext"><span class="calibre21">Celkem tedy nebyli
chlapci jinak bez prostředků, které tak často chyběly trosečníkům na pustých
pobřežích! Za stavu, v jakém se nacházeli, by měli silní a pracovití muži co
nejlepší vyhlídky, že by se jim vedlo snesitelně. Ale copak si i tito, z nichž
nejstarší byl sotva čtrnáctiletý, bylo-li jim souzeno vytrvat dlouhé roky v tomto
postavení, dovedli opatřit všechny potřeby k živobytí…? O tom je nutné
pochybovat.</span></p>

</div>
</body>
</html>