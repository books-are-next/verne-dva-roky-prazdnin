---
title: ''
---

Sotva se na několik hodin vyjasnilo, už se vydali Doniphan, Webb a Wilcox na lov skalních holubů, které se pak Moko snažil někdy s poměrným úspěchem, jindy ale nepříliš vhodně upravit na různé způsoby. Z druhé strany Garnett, Service a Cross, k nimž se přidali i malí, dokonce mnohdy, když si to jeho bratr výslovně přál, i sám Jacques, se zabývali lovem ryb. V těchto vodách bohatých na ryby mezi mořskými řasami, které pokrývaly i první skaliska, oplýval zejména záliv výtečnými zástupci řádu měkkoploutvých, a především výbornými treskami. Mezi vlákninami obrovských mořských chaluh, které dosahovaly až čtyř set stop délky, se hemžilo úžasné množství rybiček, které bylo možné chytat rukama.

Tu zaznívaly tisíceré výkřiky těchto mladých rybářů, když vytáhli udice nebo sítě na okraj skaliska.

„Už je mám…! To jsou ryby!“ volal Jenkins. „Ó, jak jsou veliké!“

„A co moje… ty jsou mnohem větší než tvé!“ tvrdil Iverson, volaje na Doleho, aby mu pomohl.

„Uniknou nám, uniknou!“ volal Costar.

A hned mu každý běžel na pomoc.

„Držte dobře…! Držte dobře!“ opakoval hned Garnett, hned Service, běhajíce od jednoho ke druhému, „a především vždy rychle vytáhněte své sítě!“

„Ale já nemohu…! Nedokážu to!“ volal Costar, který byl téměř stažen tíží dolů.

A teprve spojeným úsilím se podařilo vytáhnout sítě na písčinu. Byl ale také nejvyšší čas, neboť v jasných vodách bylo velké množství žravých okatic, které rychle polykaly ryby uvázlé v oku sítě. Ačkoliv jich tak mnoho přišlo nazmar, zbytek úplně stačil na skvělou hostinu. Zejména tresky, ať už byly upraveny a snědeny čerstvé, nebo naložené do soli, poskytovaly výborné maso.

Na lovu při ústí řeky bylo chyceno jen několik středně velkých kusů mřenek, které Moko usmažil.

Dne 27. března byl vydatný lov zakončen komickou příhodou.

Když odpoledne přestalo pršet, vyšli si malí se svým rybářským náčiním k řece.

Tu se náhle ozvaly výkřiky – radostné výkřiky –, a přesto volaly o pomoc.

Gordon, Briant, Service a Moko, zaměstnaní na palubě škuneru, nechali práce a spěchali směrem, odkud zaznívaly výkřiky, a za chvíli uběhli pět nebo šest set kroků k řece.

„Pojďte honem!“ volal Jenkins.

„Pojďte se podívat na Costara a jeho koníka!“ volal Iverson.

„Rychle, Briante, pospěš, nebo nám uteče!“ opakoval Jenkins.

„Dost, už dost! Pusť mne dolů! Já se bojím!“ volal Costar a úzkostlivě se bránil.

„Hý, hý,“ pobízel Dole, který seděl za Costarem na pohybujícím se tělese.

Toto těleso nebylo ničím jiným než želvou velikých rozměrů, želvou obrovskou, neboť se často stávalo, že na hladině usnula.

Tentokrát však byla překvapena na písčině a snažila se, aby se co nejrychleji opět dostala do svého přirozeného živlu.

Marně se děti snažily zadržet silné zvíře, když mu ovinuly kolem krku provaz, jenž se táhl po jeho krunýři. Lezlo dál, a jakkoliv to nešlo rychle, přesto táhlo s neodolatelnou silou celou družinu za sebou. Svévolný Jenkins posadil Costara na krunýř a Dole, který seděl rozkročmo za ním, držel malého chlapce, jenž křičel tím víc, čím víc se želva blížila k oceánu.

„Jen statečně, Costare! Dobře se drž!“ volal Gordon.

„A dávej pozor, ať tvůj oř dobře drží udidlo mezi zuby!“ připojil Service.

Briant se nemohl zdržet smíchu, neboť zde nehrozilo žádné nebezpečí. Jakmile by Dole Costara pustil, mohl se chlapec jen svézt dolů a bylo po strachu.

Jednalo se však o chycení zvířete. Avšak i když Briant táhl s malými, co mu síly stačily, nemohli je nijak udržet. Museli pomýšlet na nějaký prostředek, jak by mu další lezení překazili, dříve než by zmizelo pod vodou, kde by bylo v bezpečí.

Revolvery, kterými se Gordon a Briant ozbrojili, když opouštěli škuner, nemohli použít, neboť želvímu krunýři by kulka neuškodila, a kdyby se na ni vrhli se sekerou, stáhla by hlavu i nohy a unikla by ranám.

„Zbývá pouze jediný prostředek,“ mínil Gordon, „totiž obrátit ji naznak.“

„Ale jak to provést?“ odpověděl Service. „Vždyť váží alespoň tři centy, a my bychom mohli…“

„Páky! Páky sem!“ volal Briant, a provázen Mokem, běžel, co mu nohy stačily, k Seagullu.

V témže okamžiku měla želva už jen asi třicet kroků k oceánu. Gordon rychle pospíšil vyzdvihnout Costara a Doleho z krunýře, na němž se pevně drželi. Potom se všichni chopili provazu, a co jim síly stačily, táhli zvíře zpátky – ale marně, neboť to mělo sílu, že by odtáhlo celou Chairman School.

Naštěstí se vrátili Briant a Moko dříve, než želva dorazila k oceánu.

Dvě páky byly podloženy pod její spodní štít a pomocí nich, ovšem ne bez námahy, se jí podařilo obrátit naznak. Když se tak stalo, byla už bezpečně chycena, neboť se již v žádném případě nemohla dostat na nohy.

V témže okamžiku pak, když vypjala hlavu, zasadil jí Briant ránu sekerou tak jistě, že byla okamžitě mrtvá.

„Nuže, Costare, bojíš se ještě toho velikého zvířete?“ zeptal se malého chlapce.

„Ne, Briante, vždyť už je mrtvé.“

„Dobrá!“ zvolal Service, „ale o co se vsadíš, že je přesto nebudeš jíst?“

„Copak se také jí?“

„Ovšem!“

„Když bude dobré, budu je také jíst!“ odpověděl Costar, který si již pomlaskával.

„To je skvělé!“ tvrdil Moko, který ani neměl dost slov, aby vypověděl, jak je želví maso výtečné.

Na dopravu tohoto tělesa až na loď nebylo ani pomyšlení – bylo nutné rozsekat želvu na místě. To bylo dost nemilé, ale chlapci si již začínali zvykat na nezbytnosti kdysi velice nepříjemné pro život robinzonů. Nejtěžší prací bylo rozpůlit spodní štít, jehož tvrdostí se tupila sekera. Podařilo se to však pomocí dláta zasazeného mezi rýhy, jimiž byl štít rozbrázděný. Potom řezali maso na kusy a odnesli na Seagulla. Ještě téhož dne se všichni přesvědčili, že není nad želví polévku, nemluvě o řízcích, které jim také velice chutnaly, ačkoliv je nechal Service na žhavém uhlí trochu připálit. Dokonce sám Phann, ovšem svým způsobem, dal najevo, že zbytky zvířete nepohrdá ani psí jazyk.

Tato želva dala víc než padesát liber masa, a to opět umožnilo ušetřit zásoby jachty.

Tak uběhl měsíc březen. Během těchto tří týdnů od ztroskotání Seagulla pracoval každý, jak mohl, jako by tušil, že pobyt na této části pobřeží potrvá déle. Zbývalo nyní jenom rozhodnout, a to dříve, než měla nastat zima, závažnou otázku – jestli byli na pevnině, nebo na ostrově.

Dne 1. dubna bylo patrno, že nastane změna počasí. Tlakoměr pomalu stoupal a vítr se začal mírnit. Z toho bylo ovšem možné soudit, že se snad blížilo trvalé vyjasnění. Avšak okolnosti přece jen dovolovaly vydat se na výzkumnou cestu do nitra země.

Ještě téhož dne se o tom starší rozhovořili a po zralé úvaze začali konat přípravy k výpravě, jejíž význam nikdo z nich nepodceňoval.

„Myslím si,“ řekl Doniphan, „že nás snad nic nezdrží, abychom se již zítra ráno vydali na cestu?“

„Doufám, že nic,“ odpověděl Briant, „a bude vhodné, abychom vyšli co nejčasněji.“

„Poznamenal jsem si,“ řekl Gordon, „že ten vodní pás, který jsi spatřil na východě, je od předhoří vzdálen asi šest nebo sedm mil.“

„Je to tak,“ ujal se slova Briant, „avšak protože záliv vniká dost hluboko do země, je možné, že vzdálenost od našeho tábora je ještě menší.“

„To by tedy,“ řekl na to Gordon, „vaše nepřítomnost trvala jen asi čtyřiadvacet hodin?“

„Ovšem, Gordone, kdybychom měli jistotu, že půjdeme přímo na východ. Jedná se o to, najdeme-li směr cesty těmi hvozdy, až budeme mít skalnaté pobřeží za zády.“

„Ó, to nebude vůbec žádný problém, nad nímž bychom se pozastavili!“ poznamenal Doniphan.

„Dobře,“ odpověděl na to Briant, „ale jiné překážky se nám mohou postavit do cesty – proud, močál a kdoví co ještě! Bude tedy nejmoudřejší, abychom se zásobili potravinami na několikadenní cestu.“

„A také náboji,“ dodal Wilcox.

„To je samozřejmé,“ mínil Briant, „a ty, Gordone, abychom se dohodli, poslouchej: Kdybychom se nevrátili do osmačtyřiceti hodin, nemusíš se nijak znepokojovat.“

„Budu netrpělivý i tehdy, potrvá-li vaše nepřítomnost jen půl dne,“ odpověděl Gordon. „Avšak to nyní nechme stranou. Výprava je jednou ujednána a vy ji podniknete. Avšak vaším cílem není pouze dostat se k oceánu, který byl spatřen na východě. Je také zároveň nevyhnutelné zjistit, jaká země se prostírá za skalnatým pobřežím. Na této straně jsme nenašli žádnou jeskyni, a budeme-li muset Seagull opustit, musíme postavit tábor tam, kde bude chráněn před větry z oceánu. Strávit zimu na tomto písčitém pobřeží nemohu uznat za vhodné.“

„Máš pravdu, Gordone,“ řekl na to Briant, „a věř, že my se vynasnažíme, abychom vyhledali příhodné místo, kde bychom se mohli usadit.“

„Ale to poté, až se dokáže, že nelze opustit tento domnělý ostrov!“ podotkl Doniphan, který se vždy vracel ke své myšlence.

„Ano, právě, a také jestli nám to již značně pokročilá roční doba dovolí!“ odvětil Gordon. „Ostatně uděláme všechno možné. A zítra se tedy vydáte na pochod!“

Přípravy byly brzy skončeny, potraviny na čtyři dny složeny do tlumoků visících na řemenech, čtyři pušky, čtyři revolvery, dvě malé lodní sekery, kapesní buzola, dalekohled schopný přehlédnout území v obvodu tří nebo čtyř mil a cestovní pokrývky. Pak vedle obvyklého obsahu kapes hubky s křesacími kameny a zápalky. To všechno se zdálo být dostatečné na nedlouhou výpravu a také ne nebezpečnou. Briant a Doniphan, rovněž jako Service a Wilcox, kteří je doprovázeli, museli mít neustále na paměti, aby si počínali co nejopatrněji a nikdy se od sebe neodloučili.

Gordon si byl dobře vědom, že by byla zapotřebí jeho přítomnost mezi Briantem a Doniphanem. Avšak zdálo se mu moudřejší zůstat na Seagullu a bdít nad svými malými druhy. Avšak přece jen si vzal Brianta stranou, a ten mu přislíbil, že se vyvaruje všeho, co by zavdalo podnět k nesváru nebo potyčce.

Předpověď tlakoměru se uskutečnila. Než se den nachýlil, zmizela poslední mračna na západě. Pruh oceánu při západní straně se ostře odrážel od obzoru. Nádherná souhvězdí jižní polokoule se třpytila na obloze a uprostřed nich plál skvoucí se Jižní kříž, jenž září na jižním pólu vesmíru.

Ve chvíli loučení byli Gordon i jeho kamarádi velice dojatí. Co všechno se mohlo přihodit na výpravě, která v sobě tajila nejvážnější možnosti! A zatímco jejich zraky byly upjaty k nebesům, vracely se myšlenky k jejich rodičům, k jejich rodinám a k vlasti, které snad již nikdy nebudou moci spatřit…

A tehdy před tímto Jižním křížem klesli na kolena jako před křížem svatyně. Nemluvil k nim snad, aby se modlili ke všemohoucímu Tvůrci těchto nebeských divů a v Něho aby kladli svou veškerou naději?
