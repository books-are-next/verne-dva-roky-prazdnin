---
title: IV. KAPITOLA
---

**První ohledání pobřeží – Briant a Gordon v lese – Marná snaha vyhledat jeskyni – Inventář zásob – Potraviny, zbraně, oděv, lůžkové potřeby, nářadí, náčiní a nástroje – První snídaně – První noc**

Výspa byla neobydlena, jak zjistil Briant, když pozoroval kraj z ráhnoví předního stěžně. Již hodinu ležel škuner na písčitém pobřeží a dosud se neobjevil ani jediný z domorodců. Ani pod stromovím, které se zdvihalo na skalnatém pobřeží, ani na březích proudu vzedmutého vlnami oceánu nebyl vidět ani dům, ani chýše, ani stan. Na povrchu písčitého pobřeží, které lemoval nános mořských řas, se nejevila ani stopa lidské nohy. Při ústí malé řeky nebyla žádná rybářská bárka. Konečně mezi oběma předhořími, jižním i severním, nad celým obvodem tohoto zálivu nekroužil vzduchem žádný kouř.

Briant a Gordon si ze všeho nejdříve usmysleli, že vniknou opatrně do lesa, aby se dostali až k výšině a pak podle možnosti na ni vystoupili.

„Byli bychom tedy na pevnině, to by bylo něco!“ řekl Gordon. „Avšak jaká je to země, která se zdá být neobydlená…?“

„Hlavní věcí je, že není obydlená,“ odpověděl Briant. „Na nějaký čas máme potraviny i náboje…! Schází nám pouze přístřeší, a to musíme najít, už kvůli malým. Nuže, kupředu!“

„Ano, máš pravdu!“ odpověděl Gordon.

„Co se týká toho, kde asi jsme,“ pokračoval Briant, „na to myslet máme dost času, až se postaráme o nejnutnější. Je-li to pevnina, máme snad jakousi naději na pomoc. Je-li to však ostrov… neobydlený ostrov… nu, uvidíme! Pojď, Gordone, jdeme na průzkum!“

Brzy oba došli k okraji lesa, který se táhl tři nebo čtyři sta stop od ústí řeky mezi vysočinou a pravým břehem toku. V tomto lese nebyla ani stopa, že by se tudy ubíral člověk, ani průsek, ani stezka. Omšelé kmeny, skácené stářím, ležely na zemi. Briant a Gordon se bořili až po kolena do koberců opadaného listí. Ptáci však prchali tak bojácně, jako by se již naučili nedůvěřovat lidským bytostem. Bylo tedy patrné, že toto pobřeží, i když nebylo obydleno, přece jen tu a tam bylo navštěvováno domorodci sousední země.

Během deseti minut prošli oba chlapci tímto lesem, jenž byl ještě hustší poblíž skalnaté stráně, která se zdvihala jako srázná zeď do výšky asi sto dvaceti stop. Kdyby na úpatí tohoto výběžku byly nějaké průrvy, snad by tam bylo možné najít nějaké přístřeší. Právě to bylo velice žádoucí. Tam by skutečně jeskyně mimo dosah oceánu, chráněná před přímořskými větry clonou stromů, poskytovala zvláště při špatném počasí skvělý útulek. Tam by se také mohli mladí cestovatelé prozatím zařídit a čekat, až by se po důkladném ohledání pobřeží mohli volně a bezpečně odvážit do nitra země.

Bohužel, nenašli Gordon a Briant na tomto výběžku, tak kolmém jako pevnostní bašta, ani jeskyni, dokonce ani průrvu, jíž by bylo možné dostat se na její temeno. Pokud chtěli vniknout do nitra území, bylo patrně nutné obejít toto skalnaté pobřeží, jehož polohu již Briant poznal, když se rozhlížel z ráhnoví Seagulla.

Asi půl hodiny sestupovali oba po jižním svahu skalnatého pobřeží. Tak se dostali na pravý břeh řeky, která tvoříc mnohé zatáčky, proudila východním směrem. Byl-li tento břeh stíněn krásnými stromy, byl protější naprosto bez zeleně a veškerého rostlinstva. Byl to jakýsi nesmírný močál, jenž se šířil až k jižnímu obzoru.

Zklamáni ve své naději, že nemohli dosáhnout vrcholu skalnatého pobřeží, odkud by jim asi bylo dopřáno přehlédnout obzor na několik mil, vraceli se Briant a Gordon k Seagullu.

Doniphan a několik jiných chlapců pobíhalo po skaliskách, zatímco Jenkins, Iverson, Dole a Costar se bavili sbíráním mušlí.

Rozhovorem se staršími objasnili Briant a Gordon výsledek své výpravy. Dokud by pátrání nepokročilo, zdálo se být vhodné neopouštět škuner. Jakkoliv bylo jeho žebroví přelámáno a téměř po okraj lodě byl skloněn, mohl přece jen na místě, kde kotvil, sloužit za dočasné obydlí. Byla-li paluba pootevřena nad místností mužstva, poskytovaly salon a zadní místnosti dostatečné přístřeší proti vichřici. A co se týkalo kuchyně, nijak neutrpěla smýkáním přes bradla – k veliké spokojenosti těch, které otázka stravy zajímala především.

Opravdu bylo štěstím, že tito chlapci nemuseli přenášet na pobřeží předměty nevyhnutelné ke svému zařízení. I kdyby se jim to podařilo, jakým těžkostem a jaké námaze by zde byli vydáni? Kdyby Seagull uvázl na prvním skalisku, bylo by pro ně možné zachránit veškeré potřeby? Nebo nerozmetal by oceán brzy jachtu, a mohli by pak z trosek zachránit konzervy, zbraně, střelivo, oděvy, lůžkoviny, nářadí všeho druhu, tak potřebné pro existenci tohoto malého světa? Bohudík, vyhodila vodní smršť Seagulla nad pás bradel. Jakkoliv se tím stal naprosto neschopným k plavbě, zůstal alespoň obydlitelným, protože jeho vnějšek vzdoroval úderům vln i následujícímu nárazu a nic jej nemohlo již odervat z tohoto písčitého lůžka, kde zaryl svůj kýl. Ovšem za střídavých účinků slunce i deště se musel nakonec rozestoupit, jeho okraj povolit, kryt popraskat a rozevřít se, a tak útulek, jaký nyní poskytoval, se nezdál být trvalým. Avšak do té doby doufali mladí trosečníci najít nějaké město nebo vesnici anebo, jestli je bouře zahnala na pustý ostrov, mohli snad přece jen objevit nějakou jeskyni v pobřežních skalách.

Nejlepší tedy bylo zůstat prozatím na palubě Seagulla. K tomuto činili přípravy ještě téhož dne. Provazový žebřík, upevněný na kormě ze strany, na kterou byla jachta nakloněna, umožnil velkým, stejně jako malým dosáhnout budky nad schodištěm. Moko, který se poněkud vyznal v kuchařském umění, čemu se jako plavčík přiučil, podporován Servicem, kterého velice těšilo, že mohl vařit, začali připravovat jídlo. Všem chlapcům chutnalo znamenitě a Jenkinsovi, Iversonovi, Dolemu a Costarovi se zase docela vrátila dobrá nálada. Jediný Jacques Briant, kdysi nejpovedenější ptáček celého ústavu, se stále nepřestával krčit v ústraní. Takováto změna jeho charakteru, jeho zvyklostí, byla ovšem nanejvýš nápadná, avšak Jacques, když se stal zamlklým, vždycky se vyhnul otázkám svých druhů, kdykoliv pátrali po příčině této změny.
