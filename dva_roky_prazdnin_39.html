<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XII. KAPITOLA">
    <meta name="apple-mobile-web-app-capable" content="yes">
    <title>XII. KAPITOLA</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="self" href="dva_roky_prazdnin_39.html">
    <meta name="identifier" content="verne-dva-roky-prazdnin-b45983c">
    <meta name="role" content="other">
  </head>
  <body data-nb-words="3697" data-nb-chars="22999" class="nb-role-other nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="2" data-nb-chars="13"><span class="idea" data-nb-ref-number="1" id="idea1" data-nb-words="2" data-nb-chars="13">XII. KAPITOLA</span></h1>
        <p class="chunk" data-nb-ref-number="2" id="chunk2" data-nb-words="27" data-nb-chars="154"><span class="idea" data-nb-ref-number="2" id="idea2" data-nb-words="27" data-nb-chars="154">Zvětšení French Cavern – Podezřelý řev – Phann zmizí – Phann se&nbsp;objeví – Zařízení předsíně – Špatné počasí – Pojmenování – Chairman Island – Velitel osady</span></p>
        <p class="chunk" data-nb-ref-number="3" id="chunk3" data-nb-words="69" data-nb-chars="454"><span class="idea" data-nb-ref-number="3" id="idea3" data-nb-words="69" data-nb-chars="454">Při posledních výpravách mladí lovci několikrát pátrali ve&nbsp;skalnatém pobřeží doufajíce, že&nbsp;snad objeví nějakou novou jeskyni. Kdyby se&nbsp;jim to&nbsp;podařilo, využili by&nbsp;jí&nbsp;jako všeobecný sklad a&nbsp;úkryt pro ostatní materiál, který byli nuceni zanechat venku pod širým nebem. Avšak hledání bylo marné a&nbsp;museli se&nbsp;vrátit k&nbsp;dřívějšímu úmyslu, rozšířit totiž stávající bydliště vykopáním jednoho nebo více prostorů, které by&nbsp;se&nbsp;sbíhaly s&nbsp;jeskyní Françoise Baudouina.</span></p>
        <p class="chunk" data-nb-ref-number="4" id="chunk4" data-nb-words="57" data-nb-chars="354"><span class="idea" data-nb-ref-number="4" id="idea4" data-nb-words="57" data-nb-chars="354">V&nbsp;žulové skále by&nbsp;tuto práci nevykonali, avšak v&nbsp;tomto vápenci, který pod údery motyky nebo špičáku snadno povolil, to&nbsp;nebylo příliš obtížné. Na&nbsp;čase nezáleželo. Měli se&nbsp;alespoň čím zabývat za&nbsp;dlouhých zimních dnů, a&nbsp;do&nbsp;návratu krásného ročního období mohlo být všechno hotovo, pokud by&nbsp;nenastalo sesutí nebo vnikání vody, čehož se&nbsp;museli zvláště obávat.</span></p>
        <p class="chunk" data-nb-ref-number="5" id="chunk5" data-nb-words="77" data-nb-chars="478"><span class="idea" data-nb-ref-number="5" id="idea5" data-nb-words="77" data-nb-chars="478">Trhaviny při tom nebylo zapotřebí použít. Postačily obyčejné nástroje, jako tehdy, když se&nbsp;jednalo o&nbsp;vyhloubení otvoru, do&nbsp;něhož byla zasazena roura kamen. Kromě toho se&nbsp;již Baxterovi podařilo, ne&nbsp;ovšem bez námahy, rozšířit otvor French Cavern tím způsobem, že&nbsp;tam mohl i&nbsp;s&nbsp;celým kováním zasadit jedny ze&nbsp;dveří Seagulla. Dále po&nbsp;pravé i&nbsp;levé straně vchodu byla ve&nbsp;skalní stěně proražena dvě úzká okna, nebo spíš jakési střílny, čímž bylo usnadněno vnikání světla i&nbsp;provětrávání.</span></p>
        <p class="chunk" data-nb-ref-number="6" id="chunk6" data-nb-words="98" data-nb-chars="607"><span class="idea" data-nb-ref-number="6" id="idea6" data-nb-words="98" data-nb-chars="607">Zatím po&nbsp;celý týden trval příchod nepohody. Na&nbsp;ostrově zuřila prudká vichřice, avšak French Cavern, díky své poloze na&nbsp;jihu a&nbsp;západě, byl jí&nbsp;ušetřen. Lijáky a&nbsp;sněhové chumelenice táhly častokrát s&nbsp;velkým hlukem přes hřeben pobřežní vysočiny. Lovci mohli číhat na&nbsp;kořist pouze v&nbsp;sousedství jezera, jako na&nbsp;kachny, bekasiny, čejky, chřástaly, vodní kury a&nbsp;na&nbsp;některé z&nbsp;tučňáků, více známých v&nbsp;tichomořských krajinách pod jménem bílí holubi. Jezero a&nbsp;řeka ovšem ještě nebyly dotčeny mrazem, avšak stačila by&nbsp;asi jasná noc a&nbsp;potáhly by&nbsp;se&nbsp;ledem, jakmile by&nbsp;uhodily první suché mrazy, které následují po&nbsp;bouřích.</span></p>
        <p class="chunk" data-nb-ref-number="7" id="chunk7" data-nb-words="18" data-nb-chars="103"><span class="idea" data-nb-ref-number="7" id="idea7" data-nb-words="18" data-nb-chars="103">Odkázáni na&nbsp;domov, mohli se&nbsp;chlapci oddat rozšiřovacím pracím, a&nbsp;do&nbsp;tohoto díla se&nbsp;dali dne 27. května.</span></p>
        <p class="chunk" data-nb-ref-number="8" id="chunk8" data-nb-words="11" data-nb-chars="63"><span class="idea" data-nb-ref-number="8" id="idea8" data-nb-words="11" data-nb-chars="63">Byla to&nbsp;pravá stěna, která nejdříve pocítila útok dlát a&nbsp;motyk.</span></p>
        <p class="chunk" data-nb-ref-number="9" id="chunk9" data-nb-words="48" data-nb-chars="308"><span class="idea" data-nb-ref-number="9" id="idea9" data-nb-words="48" data-nb-chars="308">„Budeme-li kopat šikmým směrem,“ vysvětloval Briant, „podaří se&nbsp;nám nepochybně prokopat se&nbsp;až&nbsp;k&nbsp;jezerní straně, čímž bychom získali druhý vchod do&nbsp;French Cavern. Tím se&nbsp;nám také usnadní střežit okolí, a&nbsp;kdyby nám špatné počasí zabránilo vycházet na&nbsp;jedné straně, mohli bychom se&nbsp;odtud dostat druhou stranou.“</span></p>
        <p class="chunk" data-nb-ref-number="10" id="chunk10" data-nb-words="17" data-nb-chars="115"><span class="idea" data-nb-ref-number="10" id="idea10" data-nb-words="17" data-nb-chars="115">Jak je&nbsp;vidět, takové zařízení by&nbsp;bylo velice prospěšné celkovým potřebám a&nbsp;nepochybně nebylo snadné toho dosáhnout.</span></p>
        <p class="chunk" data-nb-ref-number="11" id="chunk11" data-nb-words="131" data-nb-chars="796"><span class="idea" data-nb-ref-number="11" id="idea11" data-nb-words="131" data-nb-chars="796">Skutečně také jen čtyřicet nebo padesát stop dělilo vnitřek jeskyně od&nbsp;vnější východní stěny. Když zjistili směr pomocí magnetické střelky, jednalo se&nbsp;o&nbsp;to, vyhloubit chodbu tímto směrem. Během práce však bylo nutné dávat pozor, aby nebylo způsobeno žádné sesutí. Baxter navrhoval, aby dříve, než by&nbsp;nové jeskyni byla dána vhodná výška a&nbsp;šířka, což se&nbsp;mohlo stát později, byla vykopána úzká chodba, která měla být rozšířena teprve, až&nbsp;by&nbsp;se&nbsp;dostali na&nbsp;její konec. Obě místnosti French Cavern by&nbsp;tak byly spojeny chodbou, která by&nbsp;se&nbsp;mohla na&nbsp;obou koncích uzavřít a&nbsp;v&nbsp;níž by&nbsp;po&nbsp;stranách vyhloubili jednu nebo dvě komory. Tento plán se&nbsp;zdál být opravdu nejlepší, neboť kromě jiných výhod dovoloval pečlivě prozkoumat skalní hmotu, a&nbsp;od&nbsp;kopání se&nbsp;mohlo upustit, kdyby snad narazili na&nbsp;vodní prameny.</span></p>
        <p class="chunk" data-nb-ref-number="12" id="chunk12" data-nb-words="97" data-nb-chars="647"><span class="idea" data-nb-ref-number="12" id="idea12" data-nb-words="97" data-nb-chars="647">Po&nbsp;tři dny, od&nbsp;27. do&nbsp;30. května, postupovala práce za&nbsp;dost příznivých podmínek. Měkká vápenná hmota se&nbsp;dala doslova krájet nožem. Bylo tedy nutné podepřít ji&nbsp;trámovím, což způsobilo mnohé nesnáze. Nakopaný vápenec byl ihned vynášen ven, aby nepřekážel. Ačkoliv se&nbsp;všechny ruce nemohly účastnit tohoto díla současně, protože tomu vadil těsný prostor, přesto nijak nezahálely. Ustal-li déšť nebo sníh, Gordon s&nbsp;ostatními rozkládali vor, aby částí jeho povrchu i&nbsp;kostry mohlo být použito na&nbsp;nové zařízení. Nepřestali také střežit předměty složené v&nbsp;koutě pobřežního výběžku, neboť dehtované rohože je&nbsp;chránily velice nedokonale před špatným počasím.</span></p>
        <p class="chunk" data-nb-ref-number="13" id="chunk13" data-nb-words="26" data-nb-chars="154"><span class="idea" data-nb-ref-number="13" id="idea13" data-nb-words="26" data-nb-chars="154">Práce pomalu pokračovala, ačkoliv ne&nbsp;bez obtíží, a&nbsp;štola byla již vyhloubena v&nbsp;délce čtyř nebo pěti stop, když se&nbsp;dne 30. května stalo něco neočekávaného.</span></p>
        <p class="chunk" data-nb-ref-number="14" id="chunk14" data-nb-words="24" data-nb-chars="141"><span class="idea" data-nb-ref-number="14" id="idea14" data-nb-words="24" data-nb-chars="141">Briantovi, jenž kopal v&nbsp;leže na&nbsp;zemi jako horník, hloubící chodbu v&nbsp;podkopu, se&nbsp;zdálo, jako by&nbsp;uvnitř skalní stěny zaslechl jakýsi temný řev.</span></p>
        <p class="chunk" data-nb-ref-number="15" id="chunk15" data-nb-words="11" data-nb-chars="65"><span class="idea" data-nb-ref-number="15" id="idea15" data-nb-words="11" data-nb-chars="65">Přestal pracovat a&nbsp;nastražil uši… Znovu dolehl řev k&nbsp;jeho sluchu.</span></p>
        <p class="chunk" data-nb-ref-number="16" id="chunk16" data-nb-words="21" data-nb-chars="130"><span class="idea" data-nb-ref-number="16" id="idea16" data-nb-words="21" data-nb-chars="130">Protáhnout se&nbsp;chodbou, dostat se&nbsp;ke&nbsp;Gordonovi a&nbsp;Baxterovi, kteří byli u&nbsp;vchodu, a&nbsp;sdělit jim příhodu bylo dílem několika okamžiků.</span></p>
        <p class="chunk" data-nb-ref-number="17" id="chunk17" data-nb-words="8" data-nb-chars="57"><span class="idea" data-nb-ref-number="17" id="idea17" data-nb-words="8" data-nb-chars="57">„Přelud!“ odpověděl Gordon. „Myslel sis, že&nbsp;něco slyšíš…“</span></p>
        <p class="chunk" data-nb-ref-number="18" id="chunk18" data-nb-words="13" data-nb-chars="82"><span class="idea" data-nb-ref-number="18" id="idea18" data-nb-words="13" data-nb-chars="82">„Jdi na&nbsp;mé&nbsp;místo, Gordone,“ odpověděl Briant, „přilož ucho ke&nbsp;stěně a&nbsp;naslouchej!“</span></p>
        <p class="chunk" data-nb-ref-number="19" id="chunk19" data-nb-words="11" data-nb-chars="54"><span class="idea" data-nb-ref-number="19" id="idea19" data-nb-words="11" data-nb-chars="54">Gordon vlezl do&nbsp;úzké štoly a&nbsp;za&nbsp;malou chvíli byl zpět.</span></p>
        <p class="chunk" data-nb-ref-number="20" id="chunk20" data-nb-words="9" data-nb-chars="62"><span class="idea" data-nb-ref-number="20" id="idea20" data-nb-words="9" data-nb-chars="62">„Nemýlil ses,“ řekl. „Slyšel jsem něco jako vzdálené bručení.“</span></p>
        <p class="chunk" data-nb-ref-number="21" id="chunk21" data-nb-words="9" data-nb-chars="56"><span class="idea" data-nb-ref-number="21" id="idea21" data-nb-words="9" data-nb-chars="56">Baxter opakoval stejnou zkoušku, a&nbsp;když se&nbsp;vrátil, řekl:</span></p>
        <p class="chunk" data-nb-ref-number="22" id="chunk22" data-nb-words="5" data-nb-chars="19"><span class="idea" data-nb-ref-number="22" id="idea22" data-nb-words="5" data-nb-chars="19">„Co to&nbsp;jen asi je?“</span></p>
        <p class="chunk" data-nb-ref-number="23" id="chunk23" data-nb-words="14" data-nb-chars="98"><span class="idea" data-nb-ref-number="23" id="idea23" data-nb-words="14" data-nb-chars="98">„Nemohu si&nbsp;to&nbsp;vysvětlit,“ odpověděl Gordon. „Je nutné, abychom to&nbsp;sdělili Doniphanovi a&nbsp;ostatním.“</span></p>
        <p class="chunk" data-nb-ref-number="24" id="chunk24" data-nb-words="8" data-nb-chars="43"><span class="idea" data-nb-ref-number="24" id="idea24" data-nb-words="8" data-nb-chars="43">„Ale malým ne!“ dodal Briant. „Báli by&nbsp;se.“</span></p>
        <p class="chunk" data-nb-ref-number="25" id="chunk25" data-nb-words="19" data-nb-chars="111"><span class="idea" data-nb-ref-number="25" id="idea25" data-nb-words="19" data-nb-chars="111">Všichni byli právě pohromadě, při obědě, a&nbsp;tak se&nbsp;také malí dozvěděli, co&nbsp;se&nbsp;přihodilo. Byli tím dost poděšení.</span></p>
        <p class="chunk" data-nb-ref-number="26" id="chunk26" data-nb-words="28" data-nb-chars="154"><span class="idea" data-nb-ref-number="26" id="idea26" data-nb-words="28" data-nb-chars="154">Doniphan, Wilcox, Webb a&nbsp;Garnett se&nbsp;pustili jeden po&nbsp;druhém do&nbsp;štoly. Avšak řev ustal – již nic neslyšeli a&nbsp;domnívali se, že&nbsp;se&nbsp;jejich druzi museli mýlit.</span></p>
        <p class="chunk" data-nb-ref-number="27" id="chunk27" data-nb-words="17" data-nb-chars="92"><span class="idea" data-nb-ref-number="27" id="idea27" data-nb-words="17" data-nb-chars="92">Bylo ujednáno, aby v&nbsp;žádném případě nebyla práce přerušena, a&nbsp;po&nbsp;obědě se&nbsp;opět dali do&nbsp;díla.</span></p>
        <p class="chunk" data-nb-ref-number="28" id="chunk28" data-nb-words="18" data-nb-chars="97"><span class="idea" data-nb-ref-number="28" id="idea28" data-nb-words="18" data-nb-chars="97">Až&nbsp;do&nbsp;večera nebyl slyšet žádný řev, k&nbsp;deváté hodině se&nbsp;však ozvalo jasně nové bručení za&nbsp;stěnou.</span></p>
        <p class="chunk" data-nb-ref-number="29" id="chunk29" data-nb-words="35" data-nb-chars="224"><span class="idea" data-nb-ref-number="29" id="idea29" data-nb-words="35" data-nb-chars="224">V&nbsp;témže okamžiku se&nbsp;vrhl Phann do&nbsp;průkopu a&nbsp;vrátil se, srst maje rozježenou a&nbsp;zuby vyceněné, dávaje najevo nevysvětlitelné rozčilení. Vyrážel silný štěkot, jako by&nbsp;chtěl odpovědět na&nbsp;bručení vycházející z&nbsp;nitra skalní hmoty.</span></p>
        <p class="chunk" data-nb-ref-number="30" id="chunk30" data-nb-words="97" data-nb-chars="636"><span class="idea" data-nb-ref-number="30" id="idea30" data-nb-words="97" data-nb-chars="636">U&nbsp;malých děs a&nbsp;překvapení přecházely ve&nbsp;skutečnou hrůzu. Obrazotvornost anglického chlapce byla neustále oživována pověstmi, které v&nbsp;severní zemi zdomácněly, a&nbsp;mezi těmi skřítkové, pidimužíci, víly, valkýry, vodníci, sylfidy a&nbsp;strašidla všeho druhu kroužili již kolem jeho kolébky. Dole, Costar, ale i&nbsp;Jenkins a&nbsp;Iverson se&nbsp;nijak netajili, že&nbsp;zmírají strachy. Když se&nbsp;je&nbsp;Briant marně snažil uklidnit, nařídil jim, aby se&nbsp;odebrali na&nbsp;svá lůžka, kde nakonec, ale dost pozdě, usnuli. Zdálo se&nbsp;jim však dosud o&nbsp;přeludech, strašidlech a&nbsp;nadpřirozených bytostech, které prováděly své reje v&nbsp;jeskyni pobřežní vysočiny – zkrátka tlačila je&nbsp;můra.</span></p>
        <p class="chunk" data-nb-ref-number="31" id="chunk31" data-nb-words="24" data-nb-chars="157"><span class="idea" data-nb-ref-number="31" id="idea31" data-nb-words="24" data-nb-chars="157">Gordon s&nbsp;ostatními rozmlouvali dosud šeptem o&nbsp;neobyčejném jevu. Znovu a&nbsp;znovu se&nbsp;mohli přesvědčit, že&nbsp;řev neustával, a&nbsp;zvláště Phann jevil neobyčejný neklid.</span></p>
        <p class="chunk" data-nb-ref-number="32" id="chunk32" data-nb-words="22" data-nb-chars="128"><span class="idea" data-nb-ref-number="32" id="idea32" data-nb-words="22" data-nb-chars="128">Nakonec všechny přemohla únava a&nbsp;šli spát. Jen Briant a&nbsp;Moko bděli. A&nbsp;až&nbsp;do&nbsp;svítání panovalo hluboké ticho uvnitř French Cavern.</span></p>
        <p class="chunk" data-nb-ref-number="33" id="chunk33" data-nb-words="37" data-nb-chars="216"><span class="idea" data-nb-ref-number="33" id="idea33" data-nb-words="37" data-nb-chars="216">Druhý den byli všichni brzy vzhůru. Baxter a&nbsp;Doniphan se&nbsp;protáhli až&nbsp;na&nbsp;konec štoly… Nebyl slyšet vůbec žádný šramot. Pes obíhal kolem, nedávaje více najevo nepokoj, ani už&nbsp;neskákal na&nbsp;zeď, jak to&nbsp;činil minulý večer.</span></p>
        <p class="chunk" data-nb-ref-number="34" id="chunk34" data-nb-words="7" data-nb-chars="38"><span class="idea" data-nb-ref-number="34" id="idea34" data-nb-words="7" data-nb-chars="38">„Dejme se&nbsp;opět do&nbsp;práce,“ řekl Briant.</span></p>
        <p class="chunk" data-nb-ref-number="35" id="chunk35" data-nb-words="13" data-nb-chars="90"><span class="idea" data-nb-ref-number="35" id="idea35" data-nb-words="13" data-nb-chars="90">„Ovšem,“ odpověděl Baxter. „Vždy zbude čas utíkat, kdyby byl slyšet nějaký podezřelý řev.“</span></p>
        <p class="chunk" data-nb-ref-number="36" id="chunk36" data-nb-words="18" data-nb-chars="122"><span class="idea" data-nb-ref-number="36" id="idea36" data-nb-words="18" data-nb-chars="122">„Není snad možné,“ podotkl Doniphan, „že to&nbsp;bručení je&nbsp;prostě způsobeno pramenem, který se&nbsp;zurčením proudí skalní hmotou?“</span></p>
        <p class="chunk" data-nb-ref-number="37" id="chunk37" data-nb-words="12" data-nb-chars="75"><span class="idea" data-nb-ref-number="37" id="idea37" data-nb-words="12" data-nb-chars="75">„Pak bychom jej slyšeli stále,“ namítal Wilcox, „a přece ho&nbsp;již neslyšíme.“</span></p>
        <p class="chunk" data-nb-ref-number="38" id="chunk38" data-nb-words="20" data-nb-chars="132"><span class="idea" data-nb-ref-number="38" id="idea38" data-nb-words="20" data-nb-chars="132">„To je&nbsp;správné,“ souhlasil Gordon, „spíš si&nbsp;myslím, že&nbsp;to&nbsp;působí vítr, který proráží některou trhlinou na&nbsp;temeni pobřežní vysočiny.“</span></p>
        <p class="chunk" data-nb-ref-number="39" id="chunk39" data-nb-words="11" data-nb-chars="69"><span class="idea" data-nb-ref-number="39" id="idea39" data-nb-words="11" data-nb-chars="69">„Vylezme nahoru,“ radil Service, „a tam tomu snad přijdeme na&nbsp;kloub…“</span></p>
        <p class="chunk" data-nb-ref-number="40" id="chunk40" data-nb-words="3" data-nb-chars="17"><span class="idea" data-nb-ref-number="40" id="idea40" data-nb-words="3" data-nb-chars="17">Návrh byl přijat.</span></p>
        <p class="chunk" data-nb-ref-number="41" id="chunk41" data-nb-words="77" data-nb-chars="478"><span class="idea" data-nb-ref-number="41" id="idea41" data-nb-words="77" data-nb-chars="478">Stoupajíce asi padesát kroků podél břehu, došli k&nbsp;točité stezce vedoucí k&nbsp;temeni skály. Baxter a&nbsp;dva nebo tři jiní se&nbsp;dostali během několika okamžiků nahoru a&nbsp;šli po&nbsp;hřebenu až&nbsp;nad French Cavern. Ale byla to&nbsp;marná snaha. Na&nbsp;povrchu tohoto skalnatého hřbetu, pokrytého krátkou, uschlou trávou, nenašli vůbec žádnou trhlinu, kterou by&nbsp;mohl vnikat vzduch nebo bystřina. A&nbsp;když slezli dolů, nevěděli nic o&nbsp;tom zvláštním jevu, který si&nbsp;malí naivně vykládali jako něco nadpřirozeného.</span></p>
        <p class="chunk" data-nb-ref-number="42" id="chunk42" data-nb-words="84" data-nb-chars="504"><span class="idea" data-nb-ref-number="42" id="idea42" data-nb-words="84" data-nb-chars="504">Dali se&nbsp;znovu do&nbsp;prokopávání a&nbsp;nepřestali až&nbsp;do&nbsp;večera. Hřmot, jako minulý den, nebyl již slyšet, ačkoliv podle Baxterova názoru zeď, která až&nbsp;do&nbsp;té&nbsp;doby pod ranami slabě zněla, začala vydávat jasný zvuk. Byla snad v&nbsp;tom směru přírodní jeskyně, k&nbsp;níž štola mířila? A&nbsp;nevycházel snad řev z&nbsp;této jeskyně? Domněnku, že&nbsp;by&nbsp;tu&nbsp;byla druhá dutina, hraničící s&nbsp;jejich jeskyní, bylo možné připustit. Dokonce si&nbsp;přáli, aby se&nbsp;potvrdila, protože by&nbsp;tak měli ušetřenu práci spojenou s&nbsp;prohlubováním nových místností.</span></p>
        <p class="chunk" data-nb-ref-number="43" id="chunk43" data-nb-words="38" data-nb-chars="234"><span class="idea" data-nb-ref-number="43" id="idea43" data-nb-words="38" data-nb-chars="234">Je&nbsp;snadné si&nbsp;pomyslet, že&nbsp;se&nbsp;všichni dali do&nbsp;díla s&nbsp;neobyčejným zápalem, a&nbsp;tento den patřil mezi nejnamáhavější, které až&nbsp;dosud prožili. Nicméně se&nbsp;nepřihodilo nic zvláštního, kromě toho, že&nbsp;Gordon večer prohlásil, že&nbsp;jeho pes zmizel.</span></p>
        <p class="chunk" data-nb-ref-number="44" id="chunk44" data-nb-words="17" data-nb-chars="100"><span class="idea" data-nb-ref-number="44" id="idea44" data-nb-words="17" data-nb-chars="100">Kdykoliv jedli, usadil se&nbsp;Phann obyčejně vedle židle svého pána – ten večer bylo jeho místo prázdné.</span></p>
        <p class="chunk" data-nb-ref-number="45" id="chunk45" data-nb-words="6" data-nb-chars="35"><span class="idea" data-nb-ref-number="45" id="idea45" data-nb-words="6" data-nb-chars="35">Volali na&nbsp;Phanna… Phann se&nbsp;neozval.</span></p>
        <p class="chunk" data-nb-ref-number="46" id="chunk46" data-nb-words="10" data-nb-chars="52"><span class="idea" data-nb-ref-number="46" id="idea46" data-nb-words="10" data-nb-chars="52">Gordon šel na&nbsp;práh dveří. Znovu na&nbsp;něj volal… Ticho.</span></p>
        <p class="chunk" data-nb-ref-number="47" id="chunk47" data-nb-words="18" data-nb-chars="104"><span class="idea" data-nb-ref-number="47" id="idea47" data-nb-words="18" data-nb-chars="104">Doniphan a&nbsp;Wilcox se&nbsp;rozběhli, jeden podél břehu řeky, druhý po&nbsp;břehu jezera… Po&nbsp;psovi nebyla ani stopa.</span></p>
        <p class="chunk" data-nb-ref-number="48" id="chunk48" data-nb-words="14" data-nb-chars="87"><span class="idea" data-nb-ref-number="48" id="idea48" data-nb-words="14" data-nb-chars="87">Marně hledali na&nbsp;několik set kroků v&nbsp;okolí French Cavern. Phanna nebylo možné vypátrat.</span></p>
        <p class="chunk" data-nb-ref-number="49" id="chunk49" data-nb-words="43" data-nb-chars="239"><span class="idea" data-nb-ref-number="49" id="idea49" data-nb-words="43" data-nb-chars="239">Bylo zřejmé, že&nbsp;pes nebyl nadoslech, neboť jistě by&nbsp;se&nbsp;na&nbsp;Gordonův hlas ozval. Že&nbsp;by&nbsp;snad zabloudil…? To&nbsp;se&nbsp;zdálo být neuvěřitelné. Anebo padl za&nbsp;oběť zubům některé šelmy…? Tomu se&nbsp;dalo spíš věřit a&nbsp;tím se&nbsp;také dalo vysvětlit jeho zmizení.</span></p>
        <p class="chunk" data-nb-ref-number="50" id="chunk50" data-nb-words="23" data-nb-chars="138"><span class="idea" data-nb-ref-number="50" id="idea50" data-nb-words="23" data-nb-chars="138">Bylo devět hodin večer. Hluboká černá tma halila vysočinu i&nbsp;jezero. Nezbývalo než upustit od&nbsp;dalšího hledání a&nbsp;vrátit se&nbsp;do&nbsp;French Cavern.</span></p>
        <p class="chunk" data-nb-ref-number="51" id="chunk51" data-nb-words="22" data-nb-chars="140"><span class="idea" data-nb-ref-number="51" id="idea51" data-nb-words="22" data-nb-chars="140">Všichni se&nbsp;tedy vraceli velice znepokojení – a&nbsp;nejen znepokojení, ale i&nbsp;takřka malomyslní při myšlence, že&nbsp;moudré zvíře zmizelo snad navždy.</span></p>
        <p class="chunk" data-nb-ref-number="52" id="chunk52" data-nb-words="36" data-nb-chars="201"><span class="idea" data-nb-ref-number="52" id="idea52" data-nb-words="36" data-nb-chars="201">Jedni si&nbsp;lehli na&nbsp;svá lůžka, druzí zasedli kolem stolu – na&nbsp;spánek ani nepomysleli. Zdálo se&nbsp;jim, jako by&nbsp;v&nbsp;té&nbsp;chvíli byli ještě opuštěnější, osamělejší a&nbsp;ještě vzdálenější od&nbsp;své vlasti a&nbsp;svých rodin.</span></p>
        <p class="chunk" data-nb-ref-number="53" id="chunk53" data-nb-words="20" data-nb-chars="125"><span class="idea" data-nb-ref-number="53" id="idea53" data-nb-words="20" data-nb-chars="125">Náhle uprostřed ticha zaslechli nové zvuky. Tentokrát to&nbsp;bylo jako štěkot spojený s&nbsp;bolestným vytím – to&nbsp;trvalo celou minutu.</span></p>
        <p class="chunk" data-nb-ref-number="54" id="chunk54" data-nb-words="15" data-nb-chars="76"><span class="idea" data-nb-ref-number="54" id="idea54" data-nb-words="15" data-nb-chars="76">„To je&nbsp;tam… Přichází to&nbsp;z&nbsp;té&nbsp;strany!“ zvolal Briant a&nbsp;hned spěchal ke&nbsp;štole.</span></p>
        <p class="chunk" data-nb-ref-number="55" id="chunk55" data-nb-words="14" data-nb-chars="102"><span class="idea" data-nb-ref-number="55" id="idea55" data-nb-words="14" data-nb-chars="102">Všichni vstali, jako by&nbsp;očekávali něco neskutečného. Malí, uchváceni hrůzou, se&nbsp;schovali pod pokrývky.</span></p>
        <p class="chunk" data-nb-ref-number="56" id="chunk56" data-nb-words="6" data-nb-chars="34"><span class="idea" data-nb-ref-number="56" id="idea56" data-nb-words="6" data-nb-chars="34">Když Briant vylezl ze&nbsp;štoly, řekl:</span></p>
        <p class="chunk" data-nb-ref-number="57" id="chunk57" data-nb-words="12" data-nb-chars="76"><span class="idea" data-nb-ref-number="57" id="idea57" data-nb-words="12" data-nb-chars="76">„Je tam zřejmě dutina, jejíž východ se&nbsp;nachází při úpatí pobřežní vysočiny.“</span></p>
        <p class="chunk" data-nb-ref-number="58" id="chunk58" data-nb-words="10" data-nb-chars="62"><span class="idea" data-nb-ref-number="58" id="idea58" data-nb-words="10" data-nb-chars="62">„A patrně asi slouží jako noční útočiště zvěře,“ dodal Gordon.</span></p>
        <p class="chunk" data-nb-ref-number="59" id="chunk59" data-nb-words="11" data-nb-chars="71"><span class="idea" data-nb-ref-number="59" id="idea59" data-nb-words="11" data-nb-chars="71">„Tak tomu asi bude,“ přisvědčoval Doniphan. „Zítra se&nbsp;dáme do&nbsp;hledání.“</span></p>
        <p class="chunk" data-nb-ref-number="60" id="chunk60" data-nb-words="12" data-nb-chars="71"><span class="idea" data-nb-ref-number="60" id="idea60" data-nb-words="12" data-nb-chars="71">V&nbsp;témže okamžiku zazněl štěkot, který jako vytí vycházel z&nbsp;nitra skály.</span></p>
        <p class="chunk" data-nb-ref-number="61" id="chunk61" data-nb-words="12" data-nb-chars="68"><span class="idea" data-nb-ref-number="61" id="idea61" data-nb-words="12" data-nb-chars="68">„Možná že&nbsp;je&nbsp;tam Phann,“ zvolal Wilcox, „a zápasí s&nbsp;nějakou šelmou?“</span></p>
        <p class="chunk" data-nb-ref-number="62" id="chunk62" data-nb-words="14" data-nb-chars="83"><span class="idea" data-nb-ref-number="62" id="idea62" data-nb-words="14" data-nb-chars="83">Briant se&nbsp;ihned protáhl do&nbsp;štoly, přiložil ucho ke&nbsp;skalní stěně a&nbsp;naslouchal… Nic…!</span></p>
        <p class="chunk" data-nb-ref-number="63" id="chunk63" data-nb-words="34" data-nb-chars="207"><span class="idea" data-nb-ref-number="63" id="idea63" data-nb-words="34" data-nb-chars="207">Avšak byl-li tam Phann, nebo ne, nebyly pochyby o&nbsp;tom, že&nbsp;se&nbsp;tam nacházela druhá jeskyně, která byla spojena s&nbsp;vnějškem zřejmě nějakou ztracenou děrou mezi houštím křoví, které rostlo na&nbsp;úpatí skalní výšiny.</span></p>
        <p class="chunk" data-nb-ref-number="64" id="chunk64" data-nb-words="10" data-nb-chars="56"><span class="idea" data-nb-ref-number="64" id="idea64" data-nb-words="10" data-nb-chars="56">Noc uplynula a&nbsp;ani vytí, ani štěkot se&nbsp;více neopakovaly.</span></p>
        <p class="chunk" data-nb-ref-number="65" id="chunk65" data-nb-words="23" data-nb-chars="144"><span class="idea" data-nb-ref-number="65" id="idea65" data-nb-words="23" data-nb-chars="144">Sotva nastal den, byly prohledány křoviny jak na&nbsp;straně řeky, tak na&nbsp;straně jezera, avšak výsledek byl stejný jako předevčírem na&nbsp;hřebenu skály.</span></p>
        <p class="chunk" data-nb-ref-number="66" id="chunk66" data-nb-words="12" data-nb-chars="70"><span class="idea" data-nb-ref-number="66" id="idea66" data-nb-words="12" data-nb-chars="70">Phann, ačkoliv byl hledán i&nbsp;volán v&nbsp;okolí French Cavern, se&nbsp;neobjevil.</span></p>
        <p class="chunk" data-nb-ref-number="67" id="chunk67" data-nb-words="26" data-nb-chars="180"><span class="idea" data-nb-ref-number="67" id="idea67" data-nb-words="26" data-nb-chars="180">Briant a&nbsp;Baxter střídavě pokračovali v&nbsp;práci. Lopata a&nbsp;motyka nezahálely. Během dopoledne byla štola prohloubena asi o&nbsp;dvě stopy. Občas přestávali, naslouchali… nic však neslyšeli.</span></p>
        <p class="chunk" data-nb-ref-number="68" id="chunk68" data-nb-words="50" data-nb-chars="316"><span class="idea" data-nb-ref-number="68" id="idea68" data-nb-words="50" data-nb-chars="316">V&nbsp;práci, přerušené obědem, bylo pokračováno za&nbsp;hodinu. Byla učiněna veškerá opatření pro případ, až&nbsp;by&nbsp;poslední úder motyky prorazil zeď, že&nbsp;by&nbsp;se&nbsp;odtamtud mohla vyřítit nějaká šelma. Malí byli odvedeni stranou podél vysočiny. Doniphan, Wilcox a&nbsp;Webb s&nbsp;puškami a&nbsp;revolvery v&nbsp;rukou stáli připraveni na&nbsp;každou možnost.</span></p>
        <p class="chunk" data-nb-ref-number="69" id="chunk69" data-nb-words="19" data-nb-chars="124"><span class="idea" data-nb-ref-number="69" id="idea69" data-nb-words="19" data-nb-chars="124">Ve&nbsp;dvě hodiny Briant hlasitě vykřikl. Jeho špičák prorazil vápencovou stěnu, která se&nbsp;zřítila a&nbsp;způsobila dost široký otvor.</span></p>
        <p class="chunk" data-nb-ref-number="70" id="chunk70" data-nb-words="13" data-nb-chars="73"><span class="idea" data-nb-ref-number="70" id="idea70" data-nb-words="13" data-nb-chars="73">Briant se&nbsp;ihned přidal ke&nbsp;svým druhům, kteří nevěděli, co&nbsp;si&nbsp;mají myslet…</span></p>
        <p class="chunk" data-nb-ref-number="71" id="chunk71" data-nb-words="19" data-nb-chars="110"><span class="idea" data-nb-ref-number="71" id="idea71" data-nb-words="19" data-nb-chars="110">Avšak dříve než mohl otevřít ústa, zaslechli ve&nbsp;štole rychlý šustot a&nbsp;jedním skokem se&nbsp;zvíře ocitlo v&nbsp;jeskyni…</span></p>
        <p class="chunk" data-nb-ref-number="72" id="chunk72" data-nb-words="31" data-nb-chars="175"><span class="idea" data-nb-ref-number="72" id="idea72" data-nb-words="31" data-nb-chars="175">Byl to&nbsp;Phann, který nejdříve spěchal k&nbsp;míse s&nbsp;vodou a&nbsp;začal hltavě pít. Potom vrtěl ocasem, nejevil vůbec žádný neklid a&nbsp;lísal se&nbsp;ke&nbsp;Gordonovi. Nemuseli se&nbsp;tedy ničeho obávat.</span></p>
        <p class="chunk" data-nb-ref-number="73" id="chunk73" data-nb-words="44" data-nb-chars="277"><span class="idea" data-nb-ref-number="73" id="idea73" data-nb-words="44" data-nb-chars="277">Briant potom uchopil svítilnu a&nbsp;plazil se&nbsp;s&nbsp;ní&nbsp;štolou. Gordon, Doniphan, Wilcox, Baxter a&nbsp;Moko následovali za&nbsp;ním. Okamžik nato se&nbsp;všichni dostali k&nbsp;otvoru způsobenému zřícením ze&nbsp;stěny a&nbsp;zůstali stát uprostřed temné jeskyně, do&nbsp;níž shora nevnikal žádný paprsek denního světla.</span></p>
        <p class="chunk" data-nb-ref-number="74" id="chunk74" data-nb-words="29" data-nb-chars="183"><span class="idea" data-nb-ref-number="74" id="idea74" data-nb-words="29" data-nb-chars="183">Byla to&nbsp;druhá jeskyně rovnající se&nbsp;výškou a&nbsp;šířkou rozměrům jeskyně French Cavern, avšak byla mnohem hlubší a&nbsp;její půda byla pokrytá jemným pískem v&nbsp;obsahu padesáti čtverečních yardů.</span></p>
        <p class="chunk" data-nb-ref-number="75" id="chunk75" data-nb-words="41" data-nb-chars="242"><span class="idea" data-nb-ref-number="75" id="idea75" data-nb-words="41" data-nb-chars="242">Protože tato jeskyně se&nbsp;nezdála být nijak spojená s&nbsp;vnějškem, mohli se&nbsp;obávat, že&nbsp;vzduch se&nbsp;nehodil k&nbsp;dýchání. Avšak jasně hořící plamen svítilny dokazoval, že&nbsp;tam vzduch přece jen nějakým otvorem vnikal. Jak by&nbsp;se&nbsp;tam také Phann mohl dostat?</span></p>
        <p class="chunk" data-nb-ref-number="76" id="chunk76" data-nb-words="14" data-nb-chars="83"><span class="idea" data-nb-ref-number="76" id="idea76" data-nb-words="14" data-nb-chars="83">V&nbsp;téže chvíli zakopl Wilcox o&nbsp;těžké, chladné tělo, což poznal, ohmatávaje je&nbsp;rukou.</span></p>
        <p class="chunk" data-nb-ref-number="77" id="chunk77" data-nb-words="5" data-nb-chars="33"><span class="idea" data-nb-ref-number="77" id="idea77" data-nb-words="5" data-nb-chars="33">Briant se&nbsp;přiblížil se&nbsp;svítilnou.</span></p>
        <p class="chunk" data-nb-ref-number="78" id="chunk78" data-nb-words="6" data-nb-chars="35"><span class="idea" data-nb-ref-number="78" id="idea78" data-nb-words="6" data-nb-chars="35">„To je&nbsp;tělo šakala,“ zvolal Baxter.</span></p>
        <p class="chunk" data-nb-ref-number="79" id="chunk79" data-nb-words="10" data-nb-chars="73"><span class="idea" data-nb-ref-number="79" id="idea79" data-nb-words="10" data-nb-chars="73">„Ano, ano…! Šakala, kterého náš statečný Phann zdolal,“ odpověděl Briant.</span></p>
        <p class="chunk" data-nb-ref-number="80" id="chunk80" data-nb-words="11" data-nb-chars="70"><span class="idea" data-nb-ref-number="80" id="idea80" data-nb-words="11" data-nb-chars="70">„Zde máme vysvětlení všeho, co&nbsp;jsme si&nbsp;nemohli vyložit!“ dodal Gordon.</span></p>
        <p class="chunk" data-nb-ref-number="81" id="chunk81" data-nb-words="20" data-nb-chars="106"><span class="idea" data-nb-ref-number="81" id="idea81" data-nb-words="20" data-nb-chars="106">Avšak zda jeden či&nbsp;více šakalů mělo v&nbsp;této jeskyni svůj brloh a&nbsp;jak sem vnikli, to&nbsp;bylo zapotřebí zjistit.</span></p>
        <p class="chunk" data-nb-ref-number="82" id="chunk82" data-nb-words="66" data-nb-chars="415"><span class="idea" data-nb-ref-number="82" id="idea82" data-nb-words="66" data-nb-chars="415">Když se&nbsp;Briant vrátil do&nbsp;French Cavern, vydal se&nbsp;na&nbsp;pátrání kolem pobřežní vysočiny u&nbsp;svahu jezera. Potom silně volal, načež mu&nbsp;odpovídaly jiné výkřiky z&nbsp;nitra vysočiny. Takovým způsobem se&nbsp;mu&nbsp;poštěstilo najít mezi křovisky těsně při zemi úzký otvor – tím se&nbsp;mohli šakalové protáhnout. Avšak když je&nbsp;Phann pronásledoval, nastalo částečné sesutí, která uzavřelo tento vchod, jak se&nbsp;zanedlouho nato o&nbsp;tom přesvědčili.</span></p>
        <p class="chunk" data-nb-ref-number="83" id="chunk83" data-nb-words="17" data-nb-chars="105"><span class="idea" data-nb-ref-number="83" id="idea83" data-nb-words="17" data-nb-chars="105">Nyní bylo vše vysvětleno, vytí šakalů i&nbsp;štěkot psa, který se&nbsp;plných čtyřiadvacet hodin nemohl dostat ven.</span></p>
        <p class="chunk" data-nb-ref-number="84" id="chunk84" data-nb-words="73" data-nb-chars="472"><span class="idea" data-nb-ref-number="84" id="idea84" data-nb-words="73" data-nb-chars="472">Co&nbsp;tu&nbsp;bylo radosti! Nejenže byl Phann navrácen svým mladým pánům, ale i&nbsp;kolik bylo ušetřeno námahy. Byla tu&nbsp;„zcela hotová“, jak řekl Dole, široká jeskyně, o&nbsp;které se&nbsp;trosečníku Baudouinovi ani nesnilo. Když rozšířili její ústí, získali tak druhý východ, otvírající se&nbsp;k&nbsp;severní straně. Tím mohlo být velice snadno vyhověno veškerým domácím potřebám. A&nbsp;tito chlapci, shromáždění v&nbsp;nové jeskyni, neustále provolávali jásavé hurrrá, do&nbsp;něhož Phann mísil svůj radostný štěkot.</span></p>
        <p class="chunk" data-nb-ref-number="85" id="chunk85" data-nb-words="75" data-nb-chars="481"><span class="idea" data-nb-ref-number="85" id="idea85" data-nb-words="75" data-nb-chars="481">S&nbsp;jakým zápalem se&nbsp;dali do&nbsp;práce, aby rozšířili štolu na&nbsp;docela pohodlnou chodbu! Druhé jeskyni bylo dáno jméno Hall, hala, pro její značné rozměry. Než měly být vyhloubeny komory po&nbsp;stranách spojovací chodby, byly všechny zásoby dopraveny do&nbsp;tohoto sálu. Měl sloužit jako ložnice a&nbsp;pracovna, zatímco první síň byla určena za&nbsp;kuchyni, spižírnu a&nbsp;jídelnu. Ale protože sloužila i&nbsp;jako všeobecné skladiště, Gordon navrhl, aby se&nbsp;jmenovala store-room, tedy skladiště, což bylo přijato.</span></p>
        <p class="chunk" data-nb-ref-number="86" id="chunk86" data-nb-words="105" data-nb-chars="641"><span class="idea" data-nb-ref-number="86" id="idea86" data-nb-words="105" data-nb-chars="641">Nejdříve se&nbsp;zaměstnávali přenášením lůžek, která byla pravidelně rozestavena na&nbsp;písku sálu, kde nebylo o&nbsp;místo nouze. Potom tam byl donesen nábytek ze&nbsp;Seagulla, pohovky, lenošky, stoly, skříně a&nbsp;další – a&nbsp;co&nbsp;zejména bylo důležité – kamna z&nbsp;pokoje a&nbsp;salonu jachty, která byla ihned postavena k&nbsp;tomu účelu, aby vytápěla tento objemný prostor. Současně byl rozšířen vchod ze&nbsp;strany jezera, aby tam byly zasazeny dveře ze&nbsp;škuneru – úkol, který ne&nbsp;bez námahy provedl Baxter. Kromě toho byla vytesána dvě okénka po&nbsp;dvou stranách již zmíněných dveří, čímž se&nbsp;do&nbsp;sálu dostávalo dostatek světla. Večer byl sál osvětlován lodní lampou visící u&nbsp;stropu.</span></p>
        <p class="chunk" data-nb-ref-number="87" id="chunk87" data-nb-words="42" data-nb-chars="249"><span class="idea" data-nb-ref-number="87" id="idea87" data-nb-words="42" data-nb-chars="249">Toto zařízení si&nbsp;vyžádalo téměř čtrnáct dnů. Byl již nejvyšší čas, že&nbsp;bylo skončeno, neboť až&nbsp;do&nbsp;té&nbsp;chvíle klidné počasí jevilo změnu. Ačkoliv nebyly dosud kruté mrazy, vály přece jen často tak prudké vichry, že&nbsp;se&nbsp;museli vzdát každé delší vycházky.</span></p>
        <p class="chunk" data-nb-ref-number="88" id="chunk88" data-nb-words="98" data-nb-chars="610"><span class="idea" data-nb-ref-number="88" id="idea88" data-nb-words="98" data-nb-chars="610">Skutečně, síla větrů byla taková, že&nbsp;ačkoliv jim bránila pobřežní vysočina, vlnilo se&nbsp;jezero jako oceán. Zpěněné vlny vrážely do&nbsp;sebe a&nbsp;každá loď, rybářská šalupa, stejně jako člun divochů, by&nbsp;v&nbsp;nich jistě našla zkázu. Bylo nutné vytáhnout jolu okamžitě na&nbsp;břeh, jinak by&nbsp;byla odnesena. V&nbsp;některých chvílích se&nbsp;vody řeky přelévaly přes břehy a&nbsp;dosahovaly až&nbsp;k&nbsp;vysočině. Naštěstí ani zásobárna, ani sál nebyly vydány přímo nárazům vlnobití, protože vál západní vítr. Rovněž kamna a&nbsp;rošt v&nbsp;kuchyni, do&nbsp;nichž přikládali suché dřevo, kterého měli velkou zásobu, tím nijak neutrpěly a&nbsp;skvěle vyhovovaly svému úkolu.</span></p>
        <p class="chunk" data-nb-ref-number="89" id="chunk89" data-nb-words="124" data-nb-chars="788"><span class="idea" data-nb-ref-number="89" id="idea89" data-nb-words="124" data-nb-chars="788">Tak se&nbsp;všechno, co&nbsp;mohlo být zachráněno ze&nbsp;Seagulla, dostalo do&nbsp;bezpečného úkrytu. Zásoby potravin již více netrpěly změnou počasí. Gordon se&nbsp;mohl s&nbsp;ostatními chlapci, když byli dobře chráněni před drsným počasím, zařídit zcela pohodlně. Rozšířili chodbu a&nbsp;vyhloubili dvě hluboké komory, z&nbsp;nichž jedna, uzavřená dveřmi, byla určena pro střelivo, a&nbsp;to&nbsp;tak, aby se&nbsp;vyvarovali nebezpečí výbuchu. I&nbsp;když se&nbsp;pak lovci nemohli odvážit dále od&nbsp;French Cavern, přesto netrpěli nedostatkem vodních ptáků, které nemohl Moko vždy zbavit nepříjemné chuti – což bylo příčinou častého reptání a&nbsp;úšklebků – avšak každodenní obživa byla tím zajištěna. Ostatně není zapotřebí hovořit o&nbsp;tom, že&nbsp;bylo upraveno i&nbsp;místo pro nandua v&nbsp;koutku zásobárny, dokud by&nbsp;nebylo možné pro něj postavit ohradu mimo jeskyni.</span></p>
        <p class="chunk" data-nb-ref-number="90" id="chunk90" data-nb-words="97" data-nb-chars="607"><span class="idea" data-nb-ref-number="90" id="idea90" data-nb-words="97" data-nb-chars="607">Tehdy také Gordona napadlo, aby byl zaveden určitý pořádek, jemuž by&nbsp;se&nbsp;musel každý podrobit, jakmile by&nbsp;byl všemi schválen. Neboť kromě hmotného života bylo zapotřebí, aby také mysleli na&nbsp;duševní život. Nebo snad věděl někdo z&nbsp;nich, jak dlouho měl potrvat jejich pobyt na&nbsp;tomto ostrově? Pokud by&nbsp;se&nbsp;jim podařilo jednou jej opustit, jaké uspokojení by&nbsp;jim způsobilo to, že&nbsp;dobře využili čas na&nbsp;něm strávený! Několika knihami z&nbsp;knihovny škuneru mohli velcí rozšířit své vědomosti, věnujíce se&nbsp;zároveň vzdělávání mladších. To&nbsp;byl výborný nápad, kterým si&nbsp;mohli příjemně a&nbsp;užitečně zkrátit dlouhé zimní hodiny.</span></p>
        <p class="chunk" data-nb-ref-number="91" id="chunk91" data-nb-words="17" data-nb-chars="117"><span class="idea" data-nb-ref-number="91" id="idea91" data-nb-words="17" data-nb-chars="117">Dříve však než byl zaveden tento pořádek, bylo přikročeno k&nbsp;jinému zařízení, které se&nbsp;doporučovalo okolnostmi samými.</span></p>
        <p class="chunk" data-nb-ref-number="92" id="chunk92" data-nb-words="36" data-nb-chars="218"><span class="idea" data-nb-ref-number="92" id="idea92" data-nb-words="36" data-nb-chars="218">Večer dne 10. června po&nbsp;večeři byli všichni shromážděni v&nbsp;sále kolem vesele praskajícího ohně v&nbsp;kamnech a&nbsp;tu&nbsp;se&nbsp;rozhovořili o&nbsp;tom, jaké by&nbsp;to&nbsp;mělo výhody, kdyby nejdůležitějším zeměpisným bodům ostrova byla dána jména.</span></p>
        <p class="chunk" data-nb-ref-number="93" id="chunk93" data-nb-words="10" data-nb-chars="60"><span class="idea" data-nb-ref-number="93" id="idea93" data-nb-words="10" data-nb-chars="60">„To by&nbsp;bylo velice prospěšné a&nbsp;také praktické,“ řekl Briant.</span></p>
        <p class="chunk" data-nb-ref-number="94" id="chunk94" data-nb-words="12" data-nb-chars="83"><span class="idea" data-nb-ref-number="94" id="idea94" data-nb-words="12" data-nb-chars="83">„Ano, ano, jména…,“ zvolal Iverson, „a především zvolme nějaká velice hezká jména!“</span></p>
        <p class="chunk" data-nb-ref-number="95" id="chunk95" data-nb-words="11" data-nb-chars="74"><span class="idea" data-nb-ref-number="95" id="idea95" data-nb-words="11" data-nb-chars="74">„Tak, jak to&nbsp;vždy dělávají skuteční robinzoni nebo vymyšlení,“ dodal Webb.</span></p>
        <p class="chunk" data-nb-ref-number="96" id="chunk96" data-nb-words="12" data-nb-chars="76"><span class="idea" data-nb-ref-number="96" id="idea96" data-nb-words="12" data-nb-chars="76">„A my, drazí přátelé,“ řekl Gordon, „nejsme ve&nbsp;skutečnosti ničím jiným než…“</span></p>
        <p class="chunk" data-nb-ref-number="97" id="chunk97" data-nb-words="4" data-nb-chars="36"><span class="idea" data-nb-ref-number="97" id="idea97" data-nb-words="4" data-nb-chars="36">„Ústavem robinzonů!“ zvolal Service.</span></p>
        <p class="chunk" data-nb-ref-number="98" id="chunk98" data-nb-words="17" data-nb-chars="120"><span class="idea" data-nb-ref-number="98" id="idea98" data-nb-words="17" data-nb-chars="120">„Dáme-li jména,“ pokračoval Gordon, „zálivu, řekám, lesům, jezeru, pohoří, močálům i&nbsp;mysům, snadněji se&nbsp;v&nbsp;nich vyznáme.“</span></p>
        <p class="chunk" data-nb-ref-number="99" id="chunk99" data-nb-words="15" data-nb-chars="96"><span class="idea" data-nb-ref-number="99" id="idea99" data-nb-words="15" data-nb-chars="96">Je&nbsp;samozřejmé, že&nbsp;tento návrh byl přijat, a&nbsp;hned začali přemýšlet, aby našli vhodná pojmenování.</span></p>
        <p class="chunk" data-nb-ref-number="100" id="chunk100" data-nb-words="28" data-nb-chars="160"><span class="idea" data-nb-ref-number="100" id="idea100" data-nb-words="28" data-nb-chars="160">„Máme již záliv Seagulla, na&nbsp;kterém ztroskotala naše jachta,“ řekl Doniphan, „a trvám na&nbsp;tom, aby mu&nbsp;toto jméno bylo ponecháno, neboť jsme si&nbsp;na&nbsp;ně&nbsp;již zvykli.“</span></p>
        <p class="chunk" data-nb-ref-number="101" id="chunk101" data-nb-words="3" data-nb-chars="27"><span class="idea" data-nb-ref-number="101" id="idea101" data-nb-words="3" data-nb-chars="27">„Zajisté,“ odpověděl Cross.</span></p>
        <p class="chunk" data-nb-ref-number="102" id="chunk102" data-nb-words="19" data-nb-chars="136"><span class="idea" data-nb-ref-number="102" id="idea102" data-nb-words="19" data-nb-chars="136">„Právě tak zachováme jméno French Cavern pro naše obydlí,“ dodal Briant, „na památku nešťastného trosečníka, jehož místo jsme převzali.“</span></p>
        <p class="chunk" data-nb-ref-number="103" id="chunk103" data-nb-words="15" data-nb-chars="96"><span class="idea" data-nb-ref-number="103" id="idea103" data-nb-words="15" data-nb-chars="96">Proti tomu se&nbsp;neozvaly žádné námitky ani ze&nbsp;strany Doniphana, ačkoliv návrh pocházel od&nbsp;Brianta.</span></p>
        <p class="chunk" data-nb-ref-number="104" id="chunk104" data-nb-words="13" data-nb-chars="74"><span class="idea" data-nb-ref-number="104" id="idea104" data-nb-words="13" data-nb-chars="74">„A jak tedy pojmenujeme řeku, která se&nbsp;vlévá do&nbsp;zálivu?“ zeptal se&nbsp;Wilcox.</span></p>
        <p class="chunk" data-nb-ref-number="105" id="chunk105" data-nb-words="11" data-nb-chars="77"><span class="idea" data-nb-ref-number="105" id="idea105" data-nb-words="11" data-nb-chars="77">„Řeka Zealand,“ navrhoval Baxter. „Toto jméno nám vždy připomene naši vlast.“</span></p>
        <p class="chunk" data-nb-ref-number="106" id="chunk106" data-nb-words="2" data-nb-chars="20"><span class="idea" data-nb-ref-number="106" id="idea106" data-nb-words="2" data-nb-chars="20">„Přijato…! Přijato!“</span></p>
        <p class="chunk" data-nb-ref-number="107" id="chunk107" data-nb-words="8" data-nb-chars="43"><span class="idea" data-nb-ref-number="107" id="idea107" data-nb-words="8" data-nb-chars="43">Ze&nbsp;všech stran to&nbsp;znělo jako jedním hlasem.</span></p>
        <p class="chunk" data-nb-ref-number="108" id="chunk108" data-nb-words="5" data-nb-chars="30"><span class="idea" data-nb-ref-number="108" id="idea108" data-nb-words="5" data-nb-chars="30">„A jezero?“ zeptal se&nbsp;Garnett.</span></p>
        <p class="chunk" data-nb-ref-number="109" id="chunk109" data-nb-words="23" data-nb-chars="150"><span class="idea" data-nb-ref-number="109" id="idea109" data-nb-words="23" data-nb-chars="150">„Protože řeka dostala jméno našeho Zélandu,“ řekl Doniphan, „dejme jezeru jméno, které nás bude upomínat na&nbsp;naše rodiny, a&nbsp;pojmenujme je&nbsp;Family Lake.“</span></p>
        <p class="chunk" data-nb-ref-number="110" id="chunk110" data-nb-words="6" data-nb-chars="31"><span class="idea" data-nb-ref-number="110" id="idea110" data-nb-words="6" data-nb-chars="31">I&nbsp;to&nbsp;bylo přijato se&nbsp;souhlasem.</span></p>
        <p class="chunk" data-nb-ref-number="111" id="chunk111" data-nb-words="41" data-nb-chars="257"><span class="idea" data-nb-ref-number="111" id="idea111" data-nb-words="41" data-nb-chars="257">Jak vidíme, panovala tu&nbsp;úplná jednomyslnost a&nbsp;za&nbsp;vlivu podobných pocitů dostala pobřežní vysočina jméno Auckland Hill. Mys, kterým končila, ten mys, z&nbsp;jehož výšky se&nbsp;Briant domníval, že&nbsp;spatřil na&nbsp;východě oceán, byl pojmenován na&nbsp;jeho návrh False Sea Point.</span></p>
        <p class="chunk" data-nb-ref-number="112" id="chunk112" data-nb-words="9" data-nb-chars="59"><span class="idea" data-nb-ref-number="112" id="idea112" data-nb-words="9" data-nb-chars="59">Ostatní pojmenování, která byla po&nbsp;řadě přijata, byla tato:</span></p>
        <p class="chunk" data-nb-ref-number="113" id="chunk113" data-nb-words="72" data-nb-chars="465"><span class="idea" data-nb-ref-number="113" id="idea113" data-nb-words="72" data-nb-chars="465">Nazvali Traps Woods část lesa, kde byly objeveny jámy, Bog Woods druhou část, rozkládající se&nbsp;mezi zálivem Seagulla a&nbsp;pobřežní vysočinou, South Moors bažinu, která pokrývala celou jižní část ostrova, Dike Creek potok, přes nějž byla položena úzká stezka z&nbsp;plochých kamenů, Wreck Coast pobřeží ostrova, na&nbsp;němž ztroskotala jachta, konečně Sport Terrace prostor mezi břehy řeky a&nbsp;jezera, tvořící před halou jakýsi palouk, jenž měl sloužit ke&nbsp;cvičením vytčeným v&nbsp;řádu.</span></p>
        <p class="chunk" data-nb-ref-number="114" id="chunk114" data-nb-words="20" data-nb-chars="122"><span class="idea" data-nb-ref-number="114" id="idea114" data-nb-words="20" data-nb-chars="122">Ostatní části ostrova měly být pojmenovány podle toho, jak by&nbsp;byly blíž poznány, a&nbsp;podle výjevů, kterých by&nbsp;byly jevištěm.</span></p>
        <p class="chunk" data-nb-ref-number="115" id="chunk115" data-nb-words="69" data-nb-chars="445"><span class="idea" data-nb-ref-number="115" id="idea115" data-nb-words="69" data-nb-chars="445">Zatím se&nbsp;zdálo být vhodné označit ještě jmény vynikající předhůří, vyznačená na&nbsp;mapě Françoise Baudouina. Tak se&nbsp;rozhodli pro North Cape na&nbsp;severu ostrova a&nbsp;South Cape na&nbsp;jižním konci. Nakonec bylo s&nbsp;všeobecným jásotem uvítáno dát třem ostrohům, které na&nbsp;západě vybíhaly do&nbsp;Tichého oceánu, pojmenování French Cape, British Cape a&nbsp;American Cape, na&nbsp;počest tří národností, francouzské, anglické a&nbsp;americké, které byly zastoupeny v&nbsp;této malé osadě.</span></p>
        <p class="chunk" data-nb-ref-number="116" id="chunk116" data-nb-words="49" data-nb-chars="301"><span class="idea" data-nb-ref-number="116" id="idea116" data-nb-words="49" data-nb-chars="301">Osada! Ano! Toto slovo bylo voleno, aby připomínalo, že&nbsp;osazení již nemělo dočasný ráz. Přirozeně se&nbsp;tak stalo na&nbsp;popud Gordona, který se&nbsp;vždy spíš zabýval organizováním života na&nbsp;tomto novém území, než aby se&nbsp;snažil z&nbsp;něho odejít. Tito chlapci nebyli již trosečníky ze&nbsp;Seagullu, ale osadníky ostrova…</span></p>
        <p class="chunk" data-nb-ref-number="117" id="chunk117" data-nb-words="9" data-nb-chars="52"><span class="idea" data-nb-ref-number="117" id="idea117" data-nb-words="9" data-nb-chars="52">Ale jakého ostrova…? Zbývalo, aby i&nbsp;ten byl pokřtěn.</span></p>
        <p class="chunk" data-nb-ref-number="118" id="chunk118" data-nb-words="12" data-nb-chars="74"><span class="idea" data-nb-ref-number="118" id="idea118" data-nb-words="12" data-nb-chars="74">„Počkejte! Počkejte! Já&nbsp;dobře vím, jak by&nbsp;se&nbsp;měl jmenovat!“ zvolal Costar.</span></p>
        <p class="chunk" data-nb-ref-number="119" id="chunk119" data-nb-words="7" data-nb-chars="36"><span class="idea" data-nb-ref-number="119" id="idea119" data-nb-words="7" data-nb-chars="36">„Ty to&nbsp;víš…? Ty?“ divil se&nbsp;Doniphan.</span></p>
        <p class="chunk" data-nb-ref-number="120" id="chunk120" data-nb-words="6" data-nb-chars="41"><span class="idea" data-nb-ref-number="120" id="idea120" data-nb-words="6" data-nb-chars="41">„Dobře činí malý Costar!“ zvolal Garnett.</span></p>
        <p class="chunk" data-nb-ref-number="121" id="chunk121" data-nb-words="10" data-nb-chars="76"><span class="idea" data-nb-ref-number="121" id="idea121" data-nb-words="10" data-nb-chars="76">„Nepochybně ho&nbsp;chce nazvat ostrov Baby, ostrov Nemluvňat,“ žertoval Service.</span></p>
        <p class="chunk" data-nb-ref-number="122" id="chunk122" data-nb-words="9" data-nb-chars="61"><span class="idea" data-nb-ref-number="122" id="idea122" data-nb-words="9" data-nb-chars="61">„Nezlob Costara,“ řekl Briant, „a poslechněme si&nbsp;jeho nápad!“</span></p>
        <p class="chunk" data-nb-ref-number="123" id="chunk123" data-nb-words="4" data-nb-chars="26"><span class="idea" data-nb-ref-number="123" id="idea123" data-nb-words="4" data-nb-chars="26">Dítě celé zaražené umlklo.</span></p>
        <p class="chunk" data-nb-ref-number="124" id="chunk124" data-nb-words="19" data-nb-chars="117"><span class="idea" data-nb-ref-number="124" id="idea124" data-nb-words="19" data-nb-chars="117">„Jen mluv, Costare!“ pobízel jej Briant, dodávaje mu&nbsp;odvahu posunkem. „Jsem si&nbsp;jistý, že&nbsp;tvůj nápad je&nbsp;velice dobrý!“</span></p>
        <p class="chunk" data-nb-ref-number="125" id="chunk125" data-nb-words="12" data-nb-chars="85"><span class="idea" data-nb-ref-number="125" id="idea125" data-nb-words="12" data-nb-chars="85">„Nuže,“ řekl Costar, „protože jsme žáky Chairman School, říkejme mu&nbsp;Chairman Island!“</span></p>
        <p class="chunk" data-nb-ref-number="126" id="chunk126" data-nb-words="19" data-nb-chars="117"><span class="idea" data-nb-ref-number="126" id="idea126" data-nb-words="19" data-nb-chars="117">A&nbsp;skutečně lepší jméno ani neexistovalo. A&nbsp;tento název byl přijat všemi potleskem, na&nbsp;což byl Costar neobyčejně hrdý.</span></p>
        <p class="chunk" data-nb-ref-number="127" id="chunk127" data-nb-words="18" data-nb-chars="120"><span class="idea" data-nb-ref-number="127" id="idea127" data-nb-words="18" data-nb-chars="120">Chairman Island! Skutečně, toto jméno mělo jakýsi zeměpisný ráz a&nbsp;mohlo být velice vhodně přijato do&nbsp;atlasů budoucnosti.</span></p>
        <p class="chunk" data-nb-ref-number="128" id="chunk128" data-nb-words="24" data-nb-chars="139"><span class="idea" data-nb-ref-number="128" id="idea128" data-nb-words="24" data-nb-chars="139">Konečně bylo po&nbsp;slavnosti – ke&nbsp;všeobecné spokojenosti – a&nbsp;dostavil se&nbsp;okamžik, aby se&nbsp;odebrali na&nbsp;odpočinek, když se&nbsp;o&nbsp;slovo hlásil Briant.</span></p>
        <p class="chunk" data-nb-ref-number="129" id="chunk129" data-nb-words="20" data-nb-chars="136"><span class="idea" data-nb-ref-number="129" id="idea129" data-nb-words="20" data-nb-chars="136">„Drazí kamarádi,“ řekl, „nyní, když jsme pojmenovali náš ostrov, neslušelo by&nbsp;se, abychom zvolili také velitele, který by&nbsp;ho&nbsp;spravoval?“</span></p>
        <p class="chunk" data-nb-ref-number="130" id="chunk130" data-nb-words="5" data-nb-chars="37"><span class="idea" data-nb-ref-number="130" id="idea130" data-nb-words="5" data-nb-chars="37">„Velitele…?“ zeptal se&nbsp;živě Doniphan.</span></p>
        <p class="chunk" data-nb-ref-number="131" id="chunk131" data-nb-words="33" data-nb-chars="170"><span class="idea" data-nb-ref-number="131" id="idea131" data-nb-words="33" data-nb-chars="170">„Ano! Zdá se&nbsp;mi, že&nbsp;půjde všechno lépe, jestli jeden z&nbsp;nás bude mít moc nad ostatními! Nebo by&nbsp;to&nbsp;snad nemělo, tak jako je&nbsp;tomu v&nbsp;každé zemi, platit pro Chairman Island?“</span></p>
        <p class="chunk" data-nb-ref-number="132" id="chunk132" data-nb-words="10" data-nb-chars="72"><span class="idea" data-nb-ref-number="132" id="idea132" data-nb-words="10" data-nb-chars="72">„Ovšem…! Velitele… Volme velitele!“ zvolali téměř najednou velcí i&nbsp;malí.</span></p>
        <p class="chunk" data-nb-ref-number="133" id="chunk133" data-nb-words="16" data-nb-chars="103"><span class="idea" data-nb-ref-number="133" id="idea133" data-nb-words="16" data-nb-chars="103">„Zvolme velitele,“ řekl potom Doniphan, „avšak s&nbsp;podmínkou, že&nbsp;jím bude jen určitý čas, například rok!“</span></p>
        <p class="chunk" data-nb-ref-number="134" id="chunk134" data-nb-words="8" data-nb-chars="44"><span class="idea" data-nb-ref-number="134" id="idea134" data-nb-words="8" data-nb-chars="44">„A že&nbsp;může být opět volen!“ připojil Briant.</span></p>
        <p class="chunk" data-nb-ref-number="135" id="chunk135" data-nb-words="9" data-nb-chars="71"><span class="idea" data-nb-ref-number="135" id="idea135" data-nb-words="9" data-nb-chars="71">„Souhlasím! Koho zvolíme?“ zeptal se&nbsp;Doniphan poněkud stísněným hlasem.</span></p>
        <p class="chunk" data-nb-ref-number="136" id="chunk136" data-nb-words="25" data-nb-chars="140"><span class="idea" data-nb-ref-number="136" id="idea136" data-nb-words="25" data-nb-chars="140">Zdálo se, že&nbsp;ctižádostivý chlapec měl pouze jednu obavu: že&nbsp;kromě jeho hlasu by&nbsp;byly hlasy jeho druhů dány Briantovi. V&nbsp;tom se&nbsp;však zklamal.</span></p>
        <p class="chunk" data-nb-ref-number="137" id="chunk137" data-nb-words="10" data-nb-chars="86"><span class="idea" data-nb-ref-number="137" id="idea137" data-nb-words="10" data-nb-chars="86">„Koho zvolit…?“ pokračoval Briant. „Nejmoudřejšího ze&nbsp;všech, našeho kamaráda Gordona.“</span></p>
        <p class="chunk" data-nb-ref-number="138" id="chunk138" data-nb-words="5" data-nb-chars="29"><span class="idea" data-nb-ref-number="138" id="idea138" data-nb-words="5" data-nb-chars="29">„Ano…! Ano…! Ať&nbsp;žije Gordon!“</span></p>
        <p class="chunk" data-nb-ref-number="139" id="chunk139" data-nb-words="16" data-nb-chars="111"><span class="idea" data-nb-ref-number="139" id="idea139" data-nb-words="16" data-nb-chars="111">Gordon chtěl nejdříve odmítnout poctu, kterou byl vyznamenán, neboť se&nbsp;cítil spíš povolán organizovat než vést.</span></p>
        <p class="chunk" data-nb-ref-number="140" id="chunk140" data-nb-words="34" data-nb-chars="203"><span class="idea" data-nb-ref-number="140" id="idea140" data-nb-words="34" data-nb-chars="203">Když však uvažoval o&nbsp;možných nesvárech, které mohly vyvolat vášně, v&nbsp;budoucnu ještě více rozpoutané, které u&nbsp;těchto chlapců byly již tak prudké jako u&nbsp;mužů, řekl si, že&nbsp;jeho vážnost bude jistě prospěšná.</span></p>
        <p class="chunk" data-nb-ref-number="141" id="chunk141" data-nb-words="10" data-nb-chars="64"><span class="idea" data-nb-ref-number="141" id="idea141" data-nb-words="10" data-nb-chars="64">Takto byl Gordon zvolen velitelem malé osady na&nbsp;Chairman Island.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>