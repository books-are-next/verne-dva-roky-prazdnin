<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="e-bookprozatext">Kromě dvou Francouzů, bratrů Brianta a Jacquese, a Gordona,
jenž byl Američan, byli všichni anglického původu.</p>

<p class="e-bookprozatext">Doniphan a Cross pocházeli z rodin zámožných statkářů,
stojících v popředí novozélandské společnosti. Byli bratranci ve stáří třinácti
roků a několika měsíců a patřili oba do páté třídy. Doniphan, uhlazený a pečlivý
vůči své osobě, byl bez odporu nejduchaplnějším ze všech, nadaný a pracovitý.
Snažil se, aby nikdy nebyl překonán, jednak touhou po vzdělání, jednak snahou
převyšovat své druhy. Jakási šlechtická hrdost mu přinesla přezdívku <span class="e-bookdejapoznamkychar">lorda Doniphana</span> a jeho pánovitá povaha jej
nutila všude, kdekoliv byl, k panovačnosti. Odtud pocházelo ono soupeření mezi
ním a Briantem, které trvalo již několik roků a přiostřilo se zejména od té
doby, kdy se Briantův vliv na ostatní zvětšil.</p>

<p class="e-bookprozatext">Co se týkalo Crosse, byl to obyčejný žák, ale
proniknutý obdivem pro všechno, co myslel, říkal nebo dělal jeho bratranec
Doniphan.</p>

<p class="e-bookprozatext">Baxter z téhož oddělení byl třináctiletý chlapec,
chladný, rozvážný, pracovitý, velmi vynalézavý a rovněž tak obratný. Byl to syn
dost skrovně zámožného obchodníka.</p>

<p class="e-bookprozatext">Webb a Wilcox, ve věku dvanáct a půl roku, byli žáky
čtvrté třídy. Jejich nadání bylo střední, byli dost ochotní a bojovné povahy a ukázali
se vždy velmi přísnými ve vyžadování služeb fagistů. Jejich rodiny byly zámožné
a zaujímaly vysoká místa v zemském úřednictvu.</p>

<p class="e-bookprozatext">Garnett ze třetí třídy s kamarádem Servicem, oba
dvanáctiletí, byli jeden synem námořního kapitána ve výslužbě, druhý váženého
osadníka, kteří obývali North Shore na severním pobřeží přístavu Waitemaly. Obě
rodiny byly úzce spřáteleny a z tohoto přátelství vznikla nerozlučnost Garnetta
a Service. Oba měli dobré srdce, ale byli málo pracovití, takže kam je ráno
postavili, tam je večer našli. Garnett byl velmi zaujatý – politováníhodná
vášeň – pro tahací harmoniku, tak oblíbenou u anglického námořnictva, a tak
jako syn námořníka nenechával minout chvíli, aby si nezahrál, a nezapomněl
přinést svůj nástroj na palubu <span class="e-bookdejapoznamkychar">Seagulla.</span>
Service byl bez odporu nejrozpustilejší, největší nezbeda celé družiny, pravý
bratr Hejsa! Chairman School, jenž myslel jen na dobrodružné cesty a znal nazpaměť
<span class="e-bookdejapoznamkychar">Robinsona Crusoea</span> a <span class="e-bookdejapoznamkychar">Švýcarského robinzona,</span> kteří byli jeho zamilovanou
četbou.</p>

<p class="e-bookprozatext">Je nutné se ještě zmínit o dvou jiných chlapcích ve
stáří devíti roků. První z nich, Jenkins, byl synem ředitele <span class="e-bookdejapoznamkychar">Novozélandské královské společnosti nauk</span>,
druhý, Iverson, byl synem pastora hlavního chrámu sv. Pavla. Byli dosud ve
druhé a třetí třídě, avšak byli počítáni mezi nejlepší žáky ústavu.</p>

<p class="e-bookprozatext">Za nimi následují dva chlapci, Dole, osmiapůlletý, a Costar,
osmiletý, oba synové důstojníků anglozélandské armády, kteří bydleli v malém
městečku Ouchunga, vzdáleném šest mil od Aucklandu, na pobřeží přístavu
Manukauy. To byli dva maličcí, o nichž nelze říci nic jiného, než že Dole byl
velmi zatvrzelý a Costar velmi mlsný. Pokud nijak nevynikali v první třídě,
přesto se domnívali, že jsou dost pokročilí, protože uměli číst a psát – a jinými
věcmi se v jejich věku zajisté nelze chlubit.</p>

<p class="e-bookprozatext">Jak je vidět, tyto děti patřily vesměs váženým
rodinám, již odedávna usedlým na Novém Zélandu.</p>

<p class="e-bookprozatext">Ještě se musíme zmínit o zbývajících třech chlapcích,
kteří vstoupili na škuner – o Američanovi a dvou Francouzích. Američan jménem
Gordon byl čtrnáctiletý, jeho obličej i jeho držení těla byly již v té době
proniknuty jakousi samorostlostí jako u Yankeeho. Ačkoliv poněkud levák a také
trochu těžkopádný, byl přesto nejstatečnějším z chovanců páté třídy. Nebyl-li
tak skvěle nadán jako jeho druh Doniphan, byl spravedlivého ducha a praktického
smyslu, jak to dost často dokazoval. Měl zálibu ve vážných věcech, povahu pozorovatele
a byl chladné mysli. Důsledný i v maličkostech, řadil myšlenky ve svém mozku
jako předměty ve svém psacím stolku, kde bylo vše roztříděno, rozlišeno a poznamenáno
ve zvláštním seznamu. Zkrátka kamarádi si ho vážili, uznávali jeho vlastnosti,
a ačkoliv nebyl rodem Angličan, vždy jej rádi viděli. Gordon pocházel z Bostonu,
ale po úmrtí otce i matky neměl jiného příbuzného než svého poručníka, starého
konzulárního jednatele, který, když získal jisté jmění, se usadil na Novém
Zélandu a pobýval tam již několik roků v jedné z těch krásných vil, které byly
roztroušeny po výšinách kolem vesnice Mount Saint John.</p>

<p class="e-bookprozatext">Oba mladí Francouzi, Briant a Jacques, byli syny
nadaného inženýra, jenž byl tehdy ustanoven za ředitele velikých vysušovacích
prací v bažinách uprostřed Ika-Na-Mawi. Starší byl třináctiletý, málo
pracovitý, ačkoliv velmi nadaný, a proto obyčejně jedním z posledních v páté
třídě. Avšak pokud chtěl, vynikal svou pozoruhodnou pamětí a obratností v přizpůsobení
se na první stupeň, a to byl důvod, proč na něj Doniphan tak žárlil. Proto
Briant a Doniphan nežili nikdy v dobré shodě v Chairman School, a již jsme
poznali následky této neshody na lodi <span class="e-bookdejapoznamkychar">Seagull.</span>
Ostatně Briant byl odvážný, podnikavý, obratný v tělocviku, měl vždy
připravenou odpověď, jinak byl úslužný a dobrý chlapec, nemající nic z Doniphanovy
pýchy, poněkud volný a i nedbalý na zevnějšek – doslova pravý Francouz, a tím
se tedy podstatně lišící od svých druhů anglického původu. Ostatně často se
ujímal nejslabších proti zneužití jejich sil staršími, a co se jeho samotného
týkalo, nikdy se nechtěl podrobit úkolům fagismu. Odtud pocházely ony vzpoury,
šarvátky a bitky, z nichž, díky své odvaze a síle, vycházel téměř vždy vítězně.
Také byl všeobecně oblíbený, a když se jednalo o velitelství na <span class="e-bookdejapoznamkychar">Seagullu,</span> jeho kamarádi s malou výjimkou
neváhali se mu podřídit, a to tím spíš, protože se vědělo, že měl jakési
námořnické vědomosti, které získal na cestě z Evropy na Nový Zéland.</p>

<p class="e-bookprozatext">Jacques, jeho bratr, byl pokládán vždy za největšího
vtipálka třetí třídy, ne-li celé Chairman School, ani Service nevyjímaje.
Vymýšlel bez ustání nové a nové žerty a tropil naschvály svým druhům, pro něž
často zakusil trest. Ale, jak uvidíme, jeho povaha se úplně změnila od odplutí
jachty, aniž bylo možné zjistit příčinu.</p>

<p class="e-bookprozatext">Takto jsou tedy představeni chlapci, které bouře
uvrhla na jednu z výsep Tichého oceánu.</p>

<p class="e-bookprozatext">Po několikatýdenní projížďce jachty <span class="e-bookdejapoznamkychar">Seagull</span> podél novozélandských pobřeží měl
mít velení její vlastník, Garnettův otec, jeden z nejodvážnějších vůdců jachty
na australských pobřežích. Kolikrát se již objevil škuner na pobřeží Nové
Kaledonie, Nového Holandska, od Torresova průlivu až k jižním mysům Tasmánie a také
až v moluckých, filipínských a celebeských proudech, které byly často osudné
pro mnohem větší lodě! Však <span class="e-bookdejapoznamkychar">Seagull</span>
byl rovněž důkladně stavěn, lehce se nesl a statečně vzdoroval na mořích a oceánech
i velmi prudkému povětří.</p>

<p class="e-bookprozatext">Jeho mužstvo se skládalo z kapitána, šesti námořníků,
kuchaře a plavčíka – Moka, mladého dvanáctiletého černocha, jehož rodina byla
již po mnoho roků ve službách jakéhosi novozélandského statkáře. Je nutné se
také zmínit o pěkném honicím psu Phannovi, amerického chovu, jenž patřil
Gordonovi a nikdy svého pána neopouštěl.</p>

<p class="e-bookprozatext">Odjezd byl ustanoven na 15. února. <span class="e-bookdejapoznamkychar">Seagull</span> čekal, přivázán zádí na výběžku
obchodního náspu, a tedy zcela blízko otevřeného oceánu. Mužstvo přišlo na loď
až 14. února večer, když se mladí cestovatelé scházeli na lodi. Kapitán Garnett
měl přijít před samým odjezdem. Pouze vrchní kormidelník a plavčík uvítali Gordona
a jeho druhy, zatímco ostatní mužstvo odešlo vyprázdnit poslední sklenku
whisky. Když všichni zaujali svá místa a ulehli na lůžka, vyhledal i vrchní kormidelník
své mužstvo v jednom z přístavních hostinců, v němž se z hrubé nedbalosti
zdržel do pozdních nočních hodin. Plavčík se uložil k spánku v místnosti pro
mužstvo.</p>

<p class="e-bookprozatext">Co se mezitím stalo? Je velice pravděpodobné, že se to
nikdy nevysvětlí. Ale je naprosto jisté, že přívazné lano jachty se odvázalo
buď náhodou, anebo něčí zlomyslností… Na palubě to nikdo nezpozoroval.</p>

<p class="e-bookprozatext">Hluboká noc zahalovala přístav a Hauracký proud. Od
pobřeží vál dost silný vítr a škuner, zachvácen proudem odlivu, byl vynesen na
širý oceán.</p>

<p class="e-bookprozatext">Když se plavčík probudil, škuner se kymácel, jako by
byl zmítán vlnobitím, které nebylo vůbec možné pokládat za obyčejný příboj.
Moko ihned vyběhl na palubu… Jachta odplouvala.</p>

<p class="e-bookprozatext">Na plavčíkův pokřik vyskočili Gordon, Briant, Doniphan
a někteří jiní ze svých lůžek a vyběhli na palubu. Marně volali o pomoc.
Nespatřili již ani jediné světlo z města nebo z přístavu. Škuner se již nalézal
v plném proudu, vzdálen tři míle od pobřeží.</p>

<p class="e-bookprozatext">Zpočátku se pokusili chlapci na radu Brianta, k němuž
se přidal plavčík, roztáhnout plachtu, aby se tak vrátili, plujíce napříč, do
přístavu. Avšak plachta, příliš těžká, aby mohla být vhodně řízena, způsobila
jen tolik, že zachytávajíc západní vítr, unášela je ještě dál. <span class="e-bookdejapoznamkychar">Seagull</span> obeplul mys Colville, proplul
průlivem mezi ním a ostrovem Velké Bradlo a ocitl se již více mil od Nového
Zélandu.</p>

<p class="e-bookprozatext">Lze pochopit vážnost takové situace. Briant a jeho
kamarádi již nemohli doufat v pomoc z pevniny. I kdyby se vydala nějaká loď z přístavu
na jejich vyhledání, uplynulo by více hodin, než by je mohla dostihnout, i když
připustíme, že by bylo možné vyhledat škuner uprostřed této hluboké temnoty. A když
by se již rozednívalo, jak by bylo možné spatřit tuto malou loď, ztracenou na
rozvlněném oceánu? A jak by bylo pro tyto děti možné, aby si pomohly vlastním
přičiněním? Pokud by se neobrátil vítr, musely by se vzdát naděje, že se vrátí
k pevnině. – Bylo ovšem možné, že by se mohly setkat s lodí plující k některému
novozélandskému přístavu, a vzhledem k tomu, ačkoliv tato možnost byla velice
nepravděpodobná, zavěsil Moko okamžitě svítilnu na vrcholu předního stěžně.
Jinak bylo nutné čekat, až se rozední.</p>

<p class="e-bookprozatext">Co se týkalo nejmenších, bylo nejlepší nechat je spát,
pokud by je povyk neprobudil. Jejich úlek by jen způsobil na jachtě potíže.</p>

<p class="e-bookprozatext">Mezitím bylo učiněno více pokusů zavést <span class="e-bookdejapoznamkychar">Seagulla</span> po větru, ale nepodařilo se to a loď
plula rychle k východu.</p>

<p class="e-bookprozatext">Náhle bylo v dálce dvou nebo tří mil zpozorováno
světlo. Bylo to bílé světlo na vrcholu stěžně, které oznamovalo plující parník.
Ihned se ukázala obě jeho boční světla, červené a zelené, a protože byly vidět
obě zároveň, bylo patrné, že parník plul přímo proti jachtě. Marně zaznívaly
výkřiky chlapců o pomoc. Pleskot vln a syčení páry, která utíkala odvodnou
rourou parníku, a vítr, jenž se stal mnohem prudším na širém oceánu, to všechno
dohromady utlumilo jejich výkřiky v tomto prostoru.</p>

<p class="e-bookprozatext">Jestliže je však nemohli slyšet, proč nespatřili
námořníci svítilnu <span class="e-bookdejapoznamkychar">Seagulla</span>? To byla poslední
naděje.</p>

<p class="e-bookprozatext">Naneštěstí následkem prudkého pohybu se provaz
přetrhl, svítilna spadla do vody a nic již neoznačovalo přítomnost <span class="e-bookdejapoznamkychar">Seagulla,</span> k němuž se blížil parník rychlostí
dvanácti uzlů za hodinu. Za několik minut vrazil do jachty a jistě by ji
potopil, kdyby ji zasáhl v boku. Ale při srážce narazil jen na záď a rozbil jen
kus krytu, aniž by nějak porušil kostru lodi.</p>

<p class="e-bookprozatext">Srážka byla celkem tak nepatrná, že parník pokračoval
ve své plavbě a zanechal <span class="e-bookdejapoznamkychar">Seagulla</span> za
sebou, neboť se sám snažil uniknout před blížící se bouří.</p>

<p class="e-bookprozatext">Často se nestarali kapitáni o to, aby pomohli lodím,
na které narazili. Bylo to zločinné jednání, ale případy tohoto druhu byly
četné. V našem případě je možné, že na palubě parníku ani nezpozorovali lehkou
srážku s jachtou, kterou ani nebylo v temnu vidět.</p>

<p class="e-bookprozatext">Unášeni dál větrem, mysleli si již chlapci, že jsou
ztraceni. Když vyšlo slunce, spatřili kolem dokola pustý prostor. Tato část
Tichého oceánu byla málo navštěvována. Lodě, které pluly z Austrálie do
Ameriky, anebo naopak, vyhledávaly buď jižnější, nebo severnější cestu. Žádná
neplula v dohledu jachty. Přišla noc, ještě horší než předešlé, a jestliže se
vlnobití někdy utišilo, přece jen nepřestával vát západní vítr.</p>

<p class="e-bookprozatext">Jak dlouho měla trvat tato plavba, to si nedokázali
ani Briant, ani jeho kamarádi vůbec představit. Copak by se marně pokoušeli
vést loď tak, aby jí zamířili k novozélandskému pobřeží? K tomu jim scházela
znalost stanovit její směr, jakož i síla řídit plachtoví. Za těchto okolností
získal Briant, jenž projevoval statečnost přesahující jeho věk, vliv nad svými
druhy, jemuž se musel podrobit i Doniphan. Ačkoliv se mu nepodařilo přes
Mokovu pomoc zamířit jachtu k západnímu pobřeží, alespoň se snažil, pokud mohl,
udržet ji v příznivých plavebních podmínkách. Nešetřil se, bděl dnem i nocí,
hleděl stále na obzor, neobjevil-li by tam nějakou záchranu. Postaral se také o
to, aby bylo do oceánu vrženo několik lahví, do nichž byla vložena zpráva o <span class="e-bookdejapoznamkychar">Seagullu.</span> Byla to nepochybně nepříliš
nadějná práce, ale nechtěl zanedbat žádnou možnost záchrany.</p>

<p class="e-bookprozatext">Mezitím hnal stále západní vítr jachtu po Tichém
oceánu a nebylo ani možné zastavit její běh, dokonce ani zmenšit její
rychlost.</p>

<p class="e-bookprozatext">Víme, co se stalo. Několik dní po tom, co byl <span class="e-bookdejapoznamkychar">Seagull</span> vlečen Haurackým proudem, zdvihla
se bouře a zuřila dva týdny s neobyčejnou prudkostí. <span class="e-bookdejapoznamkychar">Seagull,</span> uchvácen ohromnými vlnami, se
nejméně stokrát ocitl v nebezpečí ztroskotání obrovskými nárazy oceánu – což by
se stalo, kdyby jeho stavba nebyla tak důkladná a loď dobře přizpůsobená k plavbě
– a nakonec byl vržen na neznámou výspu Tichého oceánu.</p>

<p class="e-bookprozatext">Jaký osud čekal tuto školu trosečníků, zanesenou tisíc
osm set mil od Nového Zélandu? Ze které strany jim měla přijít pomoc, kterou si
nemohli sami poskytnout…?</p>

<p class="e-bookprozatext">V každém případě bylo zcela odůvodněno, jestliže si
jejich rodiny myslely, že se škunerem utonuli. Důvodem byly tyto okolnosti:</p>

<p class="e-bookprozatext">Když bylo v Aucklandu zpozorováno zmizení <span class="e-bookdejapoznamkychar">Seagulla</span> v noci ze 14. na 15. února, byla o
tom dána zpráva kapitánu Garnettovi a rodinám nešťastných dětí. Bylo by
zbytečné popisovat účinek, jaký tato událost ve městě způsobila. Úlek byl
všeobecný.</p>

<p class="e-bookprozatext">Avšak bylo-li lano jachty rozvázáno nebo přetrženo,
bylo možné, že škuner setrval ve směru proudu? Snad by bylo možné je ještě
vyhledat, ačkoliv západní vítr, který stále sílil, vzbuzoval nejbolestnější
myšlenky. A tak neztráceje čas, učinil správce přístavu opatření, aby se
přispělo jachtě na pomoc.</p>

<p class="e-bookprozatext">Dva malé parníky vypluly prohledat prostor mnoha mil
na Haurackém proudu. Po celou noc křižovaly na tomto přímoří, ačkoliv oceán se
stával velmi neklidným, a když se za svítání vrátily nazpět, zbavily rodiny postižené
touto hroznou pohromou veškeré naděje.</p>

<p class="e-bookprozatext">Jestliže posádky těchto parníků nenašly <span class="e-bookdejapoznamkychar">Seagulla</span>, vylovily přece jen několik
trosek. Byly to odštěpky z obruby, které spadly do vody při srážce s peruánským
parníkem <span class="e-bookdejapoznamkychar">Quito –</span> srážka, o níž
posádka této lodi vůbec nic nevěděla.</p>

<p class="e-bookprozatext">Na těchto úlomcích bylo možné číst tři písmena ze
jména <span class="e-bookdejapoznamkychar">Seagull. </span>Zdálo se být tedy
jisté, že jachta byla roztříštěna stálým náporem rozbouřeného oceánu a následkem
toho asi tucet mil od Nového Zélandu se vším, co bylo na palubě, se potopila.</p>

</div>
</body>
</html>