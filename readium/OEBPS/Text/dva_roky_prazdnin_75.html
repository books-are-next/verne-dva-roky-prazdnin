<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3">
<h2 class="e-booknadpis">XXIV. KAPITOLA</h2>

<p class="e-bookprozatextuprostredtucne">První pokus – Zvětšení létacího přístroje
– Druhý pokus – Odloženo na druhý den – Briantův návrh – Jacquesovo prohlášení –
Přiznání – Briantova myšlenka – V noci ve vzduchu – Co se odtamtud jeví – Vítr
zesiluje – Rozřešení</p>

<p class="e-booktirazacitacetext">Brzy ráno dne 25. listopadu se
dali Briant a Baxter do díla. Dříve však než dali draku větší rozměry, zdálo
se, že by bylo vhodné, aby zjistili, jakou zátěž by vyzvedl takový, jak právě
byl. Tímto pokusem by se dalo také zjistit, protože jim chyběly vědecké
znalosti, jaká plocha by byla zapotřebí, aby unesl – nehledě k jeho vlastní
tíži – hmotnost nejméně sto dvaceti nebo sto třiceti liber.</p>

<p class="e-bookprozatext">K tomuto prvnímu pokusu nebylo nutné čekat na noc.
Právě vál severozápadní vítr a Briant se domníval, že ho lze využít, že by vypustil
draka jen do nepatrné výšky, tak aby jej nebylo možné z protějšího pobřeží pozorovat.</p>

<p class="e-bookprozatext">Pokus se zdařil podle přání a bylo zjištěno, že létací
přístroj vyzdvihl při obyčejném větru pytel zeminy vážící dvacet liber. Váha
nalezená v nářadí ze <span class="e-bookdejapoznamkychar">Seagullu</span> přesně
odvážila tuto zeminu.</p>

<p class="e-bookprozatext">Stáhli tedy draka k zemi a rozložili na Sport Terrace.</p>

<p class="e-bookprozatext">V první řadě Baxter upevnil jeho kostru pomocí
provazů, které se sbíhaly ve středním uzlu jako dráty deštníku na prstenci,
jenž ovíjí hůl. Potom zvětšili plochu, když prodloužili základní díly a napnuli
na ně nové plátno. Při této práci velice pomohla Caty. Jehel a nití bylo ve
French Cavern dost a zručná služka se dobře vyznala v šití.</p>

<p class="e-bookprozatext">Kdyby Briant a Baxter věděli víc o mechanice, jistě by
při sestavování draka přihlíželi k základním pravidlům, která jsou váha,
plocha, těžiště, střed síly větru – jenž spadá v jedno se středem tělesa – a konečně
závěsný bod šňůry. Výpočtem by zjistili, do jaké výšky by se mohl drak vznést a
jakou silou by vystupoval. Rovněž by výpočtem zjistili, jaké síly by bylo
zapotřebí, aby šňůra vydržela napětí – to byla nejdůležitější podmínka pro
bezpečnost pozorovatele-vzduchoplavce.</p>

<p class="e-bookprozatext">Naštěstí se k tomu dokonale hodila šňůra, která byla
používána na škuneru a byla dlouhá dva tisíce stop. Ostatně létací drak i za
velmi silného větru „táhl“ jen mírně, pokud by bylo na takzvané „váze“ správně
zvoleno těžiště. Záleželo tedy na tom, aby tento závěsný bod, na němž závisel
nejen sklon draka proti větru, ale i jeho stálost, byl vyhledán.</p>

<p class="e-bookprozatext">Protože měl drak nyní sloužit jinému účelu, nebyl
zapotřebí na konci ocas, čehož Costar a Dole velice litovali. Nebylo to nutné z
toho důvodu, že veliká váha stačila k tomu, aby zabránila „dělání kotrmelců“.</p>

<p class="e-bookprozatext">Briant a Baxter po mnohých pokusech zjistili, že
břemeno musí být zavěšeno ve třetině žebroví, přes které po šířce bylo nataženo
plátno. Na dvou provazech, přivázaných k těmto křižujícím se žebrům, mělo být
zavěšeno asi o dvacet stop níže břemeno.</p>

<p class="e-bookprozatext">Šňůra, kterou měl být drak udržován, byla zkrácena asi
na tisíc dvě stě stop, takže drak, počítaje i oblouk, který by šňůra vytvořila,
by mohl dosáhnout výšky sedmi nebo osmi set stop.</p>

<p class="e-bookprozatext">Konečně, aby bylo co možná nejvíce zabráněno nebezpečí
zřícení v případě, že by se provaz přetrhl nebo se roztrhl podstavec draka,
bylo usneseno, že vypuštění proběhne nad jezerem. Horizontální vzdálenost, ve
které by se mohl přihodit pád, nesměla být ovšem příliš veliká, aby dobrý
plavec mohl bezpečně dorazit k západnímu břehu.</p>

<p class="e-bookprozatext">Když byl létací drak postaven, měřila jeho plocha ve
tvaru osmiúhelníku sedmdesát čtverečních metrů, poloměr byl patnáct stop a každá
ze stran čtyři stopy. Protože měl velice pevné základy a nepropustný plátěný
obal, mohl snadno unést sto až sto dvacet liber těžké břemeno.</p>

<p class="e-bookprozatext">Člun, v němž se měl pozorovatel usadit, zastupoval
prostě hrubě spletený koš, jaké se obvykle k různým účelům na lodích užívaly.
Byl dost hluboký, aby v něm mohl chlapec střední výšky stát až po ramena, dost
široký, aby se v něm mohl volně pohybovat, a dost otevřený, aby z něho mohl
rychle vyskočit, kdyby to bylo nutné.</p>

<p class="e-bookprozatext">Jak si lze domyslet, nebyli s touto prací hotoví ani
za den, ani za dva dny. Začali ráno dne 5. listopadu a skončili odpoledne dne
7. listopadu. Téhož dne večer měla být provedena zkouška, aby poznali létací
sílu draka i jeho stálost ve vzduchu.</p>

<p class="e-bookprozatext">Během posledních dnů se všeobecný stav nijak nezměnil.
Mnohokrát jedni nebo druzí stávali dlouhé hodiny na pobřežní vysočině a obhlíželi
kraj. Při tom nespatřili nic podezřelého ani na severu mezi okrajem Traps Woods
a French Cavern, ani na jihu za řekou, ani na západě na pobřeží zálivu
Seagulla, ani na Family Lake, jež Walston mohl navštívit před svým odjezdem z ostrova.
V okolí Auckland Hill nebyl slyšet žádný výstřel. Na obzoru se také nikde nevznášel
dým.</p>

<p class="e-bookprozatext">Mohli tedy snad již Briant a jeho přátelé doufat, že
zločinci opustili Chairman Island? Bylo jim opět dopřáno začít v plném bezpečí
obvyklý život?</p>

<p class="e-bookprozatext">O tom jim měl podat nepochybné důkazy právě zamýšlený
pokus.</p>

<p class="e-bookprozatext">Zbývalo jen vyřešit poslední otázku: Jak měl dát
znamení ten, kdo by seděl v koši, aby byl stažen k zemi, kdyby to pokládal za
nutné?</p>

<p class="e-bookprozatext">O tom se vyslovil Briant, když se ho na to ptal
Doniphan s Gordonem, takto:</p>

<p class="e-bookprozatext">„Světelné znamení nemůžeme použít, neboť by mohlo být
zločinci zpozorováno. Shodli jsme se tedy s Baxterem na následujícím. Provázek
právě tak dlouhý jako šňůra draka, na který navlékneme olověnou kuličku, bude
upevněn na konci koše, zatímco druhý konec zůstane v rukou některého z nás,
jenž bude stát na zemi. Stačí pak jen pustit tuto kuličku po provázku, čímž
bude dáno znamení, aby byl drak stažen.“</p>

<p class="e-bookprozatext">„To je dobře vymyšleno!“ zvolal Doniphan.</p>

<p class="e-bookprozatext">Když se takto na všem dohodli, nezbývalo než přikročit
ke zkoušce. Měsíc mohl vyjít až ke druhé hodině po půlnoci a právě vál příznivý
jihozápadní vítr. Podmínky se zdály být obzvláště příznivé, aby byl pokus
učiněn ještě téhož večera.</p>

<p class="e-bookprozatext">V devět hodin byla již úplná tma. Několik hustých
mraků se prohánělo na bezhvězdné obloze. Kdyby se drak vznesl jen do nepatrné
výšky, nemohl by být viděn ani z okolí samého French Cavern.</p>

<p class="e-bookprozatext">Malí i velcí měli být pokusu přítomni, a protože se
jednalo jen o zkoušku „naprázdno“, jak se říká, provázeli různé jeho kolotání
spíš s radostí než s pohnutím.</p>

<p class="e-bookprozatext">Uprostřed závodiště postavili hřídel ze <span class="e-bookdejapoznamkychar">Seagulla</span> a pevně ji zakopali do země.
Dlouhá, pečlivě navinutá šňůra, stejně jako provázek, jímž mělo být dáno znamení,
byly současně upraveny tak, aby se mohly snadno rozvíjet. Do koše dal Briant
pytel naplněný zeminou, který vážil sto třicet liber. To byla váha nejtěžšího z
chlapců.</p>

<p class="e-bookprozatext">Doniphan, Baxter, Wilcox a Webb se postavili u draka,
který asi sto kroků od hřídele ležel na zemi. Na Briantův povel jej měli pomalu
vypouštět do výšky pomocí provazů, které visely z konců žeber. Jakmile by se
drak začal zdvihat po větru, skláněje se podle váhy, měli Briant, Gordon,
Service, Cross a Garnett, kteří stáli připraveni u hřídele, popouštět šňůru
podle toho, jak by se vznášel do vzduchu.</p>

<p class="e-bookprozatext">„Pozor!“ zvolal Briant.</p>

<p class="e-bookprozatext">„Jsme připraveni,“ odpověděl Doniphan.</p>

<p class="e-bookprozatext">„Vypusťte draka!“</p>

<p class="e-bookprozatext">Drak se pomalu vznesl, při větru poněkud zapraskal a sklonil
se proti větru.</p>

<p class="e-bookprozatext">„Roztáčejte…! Roztáčejte!“ volal Wilcox.</p>

<p class="e-bookprozatext"><span class="calibre16">Hřídel se začal
ihned podle napětí šňůry otáčet, zatímco drak i koš se pomalu vznášely do
vzduchu.</span></p>

<p class="e-bookprozatext">Ačkoliv to bylo nerozumné, začali chlapci volat
hurrrá, když se „obr vzduchu“ vznesl nad zemi. Ale téměř současně zmizel ve
tmách – k veliké nelibosti Iversona, Jenkinse, Doleho a Costara, kteří by jej
rádi viděli, zatímco ten se vznášel již nad Family Lake. Proto je začala Caty
utěšovat:</p>

<p class="e-bookprozatext">„Nermuťte se proto, moji cukrouškové…! Jindy, až
nebude hrozit žádné nebezpečí, pustíme za dne vašeho obra a budete-li hodní,
smíte mu posílat psaníčka!“</p>

<p class="e-bookprozatext">I když draka nebylo vidět, bylo cítit, že táhl
pravidelně, důkaz, že ve vyšších vzduchových vrstvách vál silný vítr a že tah
nebyl příliš silný, důkaz, že i těžiště váhy bylo dobře zvoleno.</p>

<p class="e-bookprozatext">Briant, jenž chtěl, aby pokus byl úplný, jak tomu
okolnosti dovolovaly, rozvinul šňůru až do konce. Tak mohl pozorovat její
napětí, které nebylo nijak veliké. Z hřídele se rozvinulo tisíc dvě stě stop
šňůry a bylo pravděpodobné, že drak se vznesl do výšky sedmi až osmi set stop.
Celý pokus trval jen asi deset minut.</p>

<p class="e-bookprozatext">Když to bylo skončeno, začali otáčet klikami, aby
stáhli draka dolů. Druhá část pokusu trvala ovšem déle. Potřebovali alespoň hodinu,
než navinuli na hřídel šňůru dlouhou tisíc dvě stě stop.</p>

<p class="e-bookprozatext">Podobně jako u balonu, bylo přitažení k zemi i u létacího
draka nejtěžším úkolem, aby nenastal žádný náraz. Avšak vítr byl stálý, takže i
to se znamenitě povedlo. Brzy se objevil ve tmě plátěný osmiúhelník a pomalu se
snesl k zemi téměř na stejném místě, odkud se vznesl.</p>

<p class="e-bookprozatext">Jásavým hurrrá přivítali jeho návrat, jako pozdravili
jeho odlet.</p>

<p class="e-bookprozatext">Drak měl zůstat rozložen na zemi a přidržován, aby jej
vítr neodnesl. Baxter a Wilcox se nabídli, že jej budou až do rána střežit.</p>

<p class="e-bookprozatext">Druhý den, 8. listopadu ve stejnou hodinu měl nastat
rozhodující výlet.</p>

<p class="e-bookprozatext">Chlapci jen čekali na Briantův rozkaz, aby se vrátili
do French Cavern. Briant ani nepromluvil a zdál se být velice pohroužen do
rozjímání.</p>

<p class="e-bookprozatext">Na co myslel? Snad ne na nebezpečí, jaká byla spojena
s tímto pokusem, podniknutým za tak neobyčejné příležitosti? Nebo jej tížila
zodpovědnost, že by se některý z jeho kamarádů měl odvážit sednout do koše
draka?</p>

<p class="e-bookprozatext">„Vraťme se,“ řekl Gordon. „Je již pozdě…“</p>

<p class="e-bookprozatext">„Ještě okamžik,“ pravil Briant. „Gordone, Doniphane,
počkejte…! Chci něco navrhnout!“</p>

<p class="e-bookprozatext">„Mluv,“ pobízel jej Doniphan.</p>

<p class="e-bookprozatext">„Právě jsme vyzkoušeli našeho draka,“ začal Briant, „a
pokus se zdařil, protože byly příznivé podmínky: vítr pravidelný, ani slabý,
ani příliš silný. Víme však, jaké počasí bude zítra, zda nám vítr dovolí
udržovat draka nad jezerem? Zdá se proto být vhodné, abychom své předsevzetí
neodkládali!“</p>

<p class="e-bookprozatext">Skutečně, nic nebylo správnějšího, když se k tomu již
jednou odhodlali.</p>

<p class="e-bookprozatext">Avšak na tento návrh nikdo neodpověděl. V okamžiku,
kdy měli jít vstříc nebezpečí, všichni zaváhali – i ti nejstatečnější.</p>

<p class="e-bookprozatext">A pak Briant dodal:</p>

<p class="e-bookprozatext">„Kdo chce vystoupit…?!“</p>

<p class="e-bookprozatext">„Já…!“ zvolal živě Jacques.</p>

<p class="e-bookprozatext">A téměř současně:</p>

<p class="e-bookprozatext">„Já!“ zvolali téměř současně Doniphan, Baxter, Wilcox,
Cross a Service.</p>

<p class="e-bookprozatext">Pak nastalo ticho, které ani Briant se neodvážil
přerušit.</p>

<p class="e-bookprozatext">Jacques promluvil první:</p>

<p class="e-bookprozatext">„Bratře! Je na mně, abych se obětoval! Ano, na mně!
Prosím tě o to! Dovol mi vystoupit…!“</p>

<p class="e-bookprozatext">„A proč spíš ty než já, spíš než někdo jiný?“ zeptal
se Doniphan.</p>

<p class="e-bookprozatext">„Pravda! Proč?“ zeptal se Baxter.</p>

<p class="e-bookprozatext">„Protože je to mou povinností!“ odpověděl Jacques.</p>

<p class="e-bookprozatext">„Tvou povinností?“ řekl Gordon.</p>

<p class="e-bookprozatext">„Ano!“</p>

<p class="e-bookprozatext">Gordon uchopil Brianta za ruku, aby se ho zeptal, co
tím chtěl říci, a cítil, jak se mu v jeho ruce chvěla. A kdyby nebyla tma,
viděl by, jak líce jeho přítele zrudly, viděl by, jak se sklopila víčka nad
jeho zarosenýma očima.</p>

<p class="e-bookprozatext">„Nuže, bratře…!“ pokračoval Jacques rozhodným hlasem,
jenž překvapoval u dítěte tohoto věku.</p>

<p class="e-bookprozatext">„Odpověz, Briante!“ řekl Doniphan. „Jacques tvrdí, že
má právo se obětovat…! Nemáme však i my stejné právo? Co udělal, že si toto
právo přisvojuje…?“</p>

<p class="e-bookprozatext">„Co jsem udělal,“ odpověděl Jacques, „co jsem udělal –
chci vám to říci!“</p>

<p class="e-bookprozatext">„Jacquesi!“ zvolal Briant a chtěl zabránit, aby jeho
bratr promluvil.</p>

<p class="e-bookprozatext">„Ne,“ ujal se slova Jacques hlasem přerývaným
pohnutím. „Nech mne, abych se již konečně vyznal…! Velice mne to trápí…!
Gordone, Doniphane, vy všichni… jste-li zde… to já… já jsem jedinou příčinou…!
Jestli byl <span class="e-bookdejapoznamkychar">Seagull</span> zanesen na širý
oceán, stalo se to mou nerozvážností… ano…! Z žertu… z nerozumné hry… jsem
odvázal lano, jímž byla loď uvázána na nábřeží v Aucklandu…! Ano, z rozmaru…! A
pak, když jsem spatřil, jak je jachta hnána, ztratil jsem hlavu…! Nevolal jsem
o pomoc, kdy byl ještě čas…! A hodinu po tom… uprostřed noci… na širém oceánu…!
Ach! Odpusťte mi drazí přátelé, odpusťte…!“</p>

<p class="e-bookprozatext">A ubohý chlapec hořce plakal a marně se ho Caty
snažila utěšit.</p>

<p class="e-bookprozatext">„Dobře, Jacquesi,“ řekl poté Briant. „Přiznal jsi svou
vinu a nyní chceš dát v sázku život, abys ji napravil… anebo abys alespoň částečně
vyrovnal zlo…?“</p>

<p class="e-bookprozatext">„A copak je již nevyrovnal?“ zvolal Doniphan, unesen
svou vrozenou velkomyslností. „Copak se nevydal dvacetkrát vstříc nebezpečím,
aby nám prokázal své služby…? Ach, Briante, nyní rozumím, proč jsi vždy svého
bratra vystavoval první ráně, kdykoliv hrozilo nebezpečí, a proč byl vždy
připravený obětovat se! Hle, proč se vydal, aby Doniphana a Crosse vyhledal
uprostřed mlh, dávaje v sázku svůj život…! Ano, můj příteli Jacquesi,
odpouštíme ti ze srdce a nemusíš více napravovat svou vinu!“</p>

<p class="e-bookprozatext">Všichni Jacquese obklopili, tiskli mu ruce – a přece
nepřestávaly téci slzy po jeho tvářích. V té chvíli se dozvěděli, proč toto
dítě, kdysi nejveselejší a nejstatečnější chovanec z celé Chairman School, se
stal tak smutným, proč se držel vždy v ústraní…! Pak se dozvěděli, proč na
rozkaz svého bratra, především ale z vlastní vůle, vždy byl v čele, kdekoliv se
naskytla okolnost hrozící nebezpečím…! A stále se ještě domníval, že neučinil
dost…! Žádal ještě, aby se směl obětovat za ostatní…! A když mohl opět
promluvit, řekl pouze:</p>

<p class="e-bookprozatext">„Nyní zjišťujete, že je na mně, jedině na mně, abych
se dal vynést…! Je to tak, bratře?“</p>

<p class="e-bookprozatext">„Dobře, Jacquesi, dobře!“ opakoval Briant a tiskl
svého bratra v objetí.</p>

<p class="e-bookprozatext">Přes vyznání, které Jacques učinil, přes právo, jež si
přivlastňoval, marně se Doniphan a ostatní snažili být prostředníky. Nezbývalo
než svěřit jej větru, který právě stále sílil.</p>

<p class="e-bookprozatext">Jacques tiskl ruce svých kamarádů. Pak připravený
vstoupit do koše, z něhož byl vyhozen pytel se zeminou, obrátil se k Briantovi.
Ten stál bez hnutí několik kroků za hřídelem.</p>

<p class="e-bookprozatext">„Nech se obejmout, bratře!“ řekl Jacques.</p>

<p class="e-bookprozatext">„Ano…! Obejmi mne!“ odpověděl Briant, přemáhaje své
pohnutí. „Nebo spíš… je na mně, abych tě objal… neboť já se nechám vynést
drakem…“</p>

<p class="e-bookprozatext">„Ty…?“ zvolal Jacques.</p>

<p class="e-bookprozatext">„Ty…? Ty…?“ opakovali Doniphan a Service.</p>

<p class="e-bookprozatext">„Ano… já. Bude-li Jacquesova vina smyta jeho bratrem
nebo jím samotným, na tom nezáleží. Ostatně, když mne napadla myšlenka provést tento
pokus, mohli byste se někdy domnívat, že bych jej nechal provést někoho jiného…?“</p>

<p class="e-bookprozatext">„Bratře,“ zvolal Jacques, „prosím tě o to!“</p>

<p class="e-bookprozatext">„Ne, Jacquesi!“</p>

<p class="e-bookprozatext">„Nuže,“ řekl Doniphan, „přenech to mně!“</p>

<p class="e-bookprozatext">„Ne, Doniphane,“ odvětil Briant tónem, jenž vylučoval
každou odmluvu. „Já vystoupím… Chci to!“</p>

<p class="e-bookprozatext">„Očekával jsem to od tebe, Briante,“ řekl Gordon a vřele
stiskl ruku svého přítele.</p>

<p class="e-bookprozatext">Po těch slovech vstoupil Briant do koše a jakmile se
pohodlně usadil, dal povel, aby drak byl vypuštěn.</p>

<p class="e-bookprozatext">Drak se sklonil po větru a nejdříve pomalu stoupal.
Pak Baxter, Wilcox, Cross a Service, kteří stáli u hřídele, začali roztáčet
šňůru stejně rychle, jako Garnett, jenž držel návěstní provázek, jej popouštěl
mezi prsty.</p>

<p class="e-bookprozatext">Za deset minut zmizel „obr vzduchu“ ve tmě,
neprovázený jako při pokusu s pytlem jásavým hurrrá, ale uprostřed hlubokého
ticha.</p>

<p class="e-bookprozatext">Statečný velitel této malé osady, šlechetný Briant,
zmizel i s ním.</p>

<p class="e-bookprozatext">Zatím drak pomalu, ale pravidelně stoupal.
Pravidelnost větru mu zajišťovala dokonalou stálost. Jen se poněkud skláněl z jedné
strany na druhou. Briant necítil žádné záchvěvy, které by ho uvedly do
nebezpečí. Ani se nehýbal, držel se oběma rukama lan, na nichž visel koš, který
se lehce kolébal.</p>

<p class="e-bookprozatext">Avšak jaké pocity plnily Briantovu hruď, když plul v tomto
prostoru, pod širou nakloněnou plochou draka, jenž hnán větrem se zachvíval!
Zdálo se mu, jako by byl unášen bájným dravým ptákem, nebo spíš jako by se
držel perutí ohromného černého netopýra. Avšak díky jeho odhodlání zachoval si
chladnokrevnost, jakou jeho situace vyžadovala.</p>

<p class="e-bookprozatext">Za deset minut, co létací drak opustil půdu Sport
Terrace, slabé trhnutí prozradilo, že jeho vzestupný pohyb byl ukončen.
Vypuštěn až do konce šňůry se ještě poněkud vznesl a několikrát se rozkýval.
Výška, do které vystoupal, činila v kolmém směru asi šest nebo sedm set stop.</p>

<p class="e-bookprozatext">Briant, jenž se úplně ovládl, uchopil nejdříve
provázek, na němž byla navlečena olověná kulička, a pak se začal rozhlížet
kolem. Jednou rukou se držel provazu, na němž byl zavěšen koš, a druhou
přidržoval před očima dalekohled.</p>

<p class="e-bookprozatext">Pod ním panovala hluboká tma. Jezero, lesy, pobřežní
vysočina splývaly ve směsici, v níž nebylo možné rozeznat jednotlivosti.</p>

<p class="e-bookprozatext">Obrys ostrova se obrážel od oceánu, který jej obléval,
a z bodu, na němž Briant stanul, mohl pozorovat celé jeho okolí.</p>

<p class="e-bookprozatext">A skutečně, kdyby se nechal vynést za jasného dne,
kdyby se mohl zadívat po ozářeném obzoru, snad by spatřil jiné ostrovy, dokonce
snad pevninu, pokud ležela v obvodu čtyřiceti nebo padesáti mil – to byla vzdálenost,
na kterou mohl zrakem jistě dohlédnout.</p>

<p class="e-bookprozatext">K západu, severu a jihu byla obloha velice zamračená,
takže nemohl v tom směru nic zpozorovat, jinak tomu bylo ale na východě, kde na
malé části oblohy, v tom okamžiku bez mračen, zářilo několik hvězd.</p>

<p class="e-bookprozatext">A právě na této straně dost jasná záře, odrážející se
od níže plynoucích oblaků, upoutala Briantovu pozornost.</p>

<p class="e-bookprozatext">„To je zář ohně!“ řekl sám k sobě. „Copak by na tom
místě rozložil Walston tábor…? Nikoliv! To je příliš vzdálený oheň a zcela
jistě se nachází mimo ostrov…! Nebo je to činná sopka, a je snad země ve
východních končinách?“</p>

<p class="e-bookprozatext">Tu si Briant vzpomněl, že při poslední výpravě k Deception
Bay se objevil v zorném poli dalekohledu v tom směru bělavý bod.</p>

<p class="e-bookprozatext">„Ano,“ mluvil k sobě, „bylo to na té straně. A ten bod
je snad lesknoucí se ledovec! Na východě musí být země, a dost blízko od
Chairman Island!“</p>

<p class="e-bookprozatext">Briant nasměroval dalekohled na tuto zář, jež mezi
tmou ještě více vynikala. Nebylo pochyby, že tam v sousedství ledovce, který
již dříve spatřil, se zdvihala sopka, ať již na pevnině, nebo na souostroví,
vzdálená od ostrova jen asi třicet mil.</p>

<p class="e-bookprozatext">V téže chvíli zahlédl Briant novou ohnivou zář. Mnohem
blíž, nějakých pět nebo šest mil, a tedy na ploše ostrova zářil mezi stromy
oheň na východě Family Lake.</p>

<p class="e-bookprozatext">„Tentokrát je to v lese,“ řekl si, „a právě na okraji
při pobřeží.“</p>

<p class="e-bookprozatext">Zdálo se však, jako by se toto světlo objevovalo a mizelo,
neboť ačkoliv pátral co nejpozorněji, Briant je již nespatřil.</p>

<p class="e-bookprozatext">Ó, jak mu bušilo srdce a jak se mu chvěla ruka, že
stěží udržel klidně dalekohled před očima.</p>

<p class="e-bookprozatext">Byl to však oheň ležení, nedaleko ústí East River.
Briant jej viděl a brzy nato rozeznal, jak znovu zazářil, prodíraje se korunami
stromů.</p>

<p class="e-bookprozatext">Walston a jeho tlupa tedy tábořila v těchto místech, v
blízkosti malého přístavu Bear Rock. Zločinci ze <span class="e-bookdejapoznamkychar">Severnu</span> ještě neopustili Chairman Island.
Mladí osadníci byli stále ještě v nebezpečí jejich útoků a French Cavern nebyl
mimo nebezpečí.</p>

<p class="e-bookprozatext">Jakého zklamání se Briant dočkal! Bylo zjevné, že
Walston, když nemohl opravit svou šalupu, se musel vzdát úmyslu vydat se na
oceán, aby se dostal do některé sousední země. A přece jen byla v těchto končinách
země. O tom již nebyly pochyby.</p>

<p class="e-bookprozatext">Když Briant ukončil svá pozorování, soudil, že by
nebylo prospěšné dále prodlužovat tuto vzdušnou výpravu. Připravoval se tedy k sestoupení.
Vítr očividně zesílil. Kolísání se stalo silnějším, způsobilo i houpání koše,
čímž bylo přistání k zemi znesnadněno.</p>

<p class="e-bookprozatext">Jakmile se přesvědčil, že návěstní provázek byl
dostatečně napnutý, pustil po něm Briant olověnou kuličku, která se v několika
vteřinách dostala do Garnettových rukou.</p>

<p class="e-bookprozatext">Ihned začali chlapci natáčet šňůru na hřídel, stahujíce
draka k zemi.</p>

<p class="e-bookprozatext">Ale ve stejné době, co klesal drak, pátral Briant
neustále ve směru, kde viděl před sebou zář. Znovu viděl jak tu ze sopky, tak
mnohem blíž na pobřeží i oheň ležení.</p>

<p class="e-bookprozatext">Je možné si představit, s jako netrpělivostí očekávali
Gordon a ostatní chlapci znamení, že Briant chtěl sestoupit. Zdálo se jim totiž
dvacet minut, které Briant strávil ve vzduchu, být velmi dlouhými.</p>

<p class="e-bookprozatext">Zatím Doniphan, Baxter, Wilcox a Webb statečně
pracovali klikami hřídele. I oni poznali, že vítr zesílil a vál mnohem nepravidelněji.
Cítili to na nárazech šňůry a úzkostlivě mysleli na Brianta, jak asi trpěl
nárazy větru.</p>

<p class="e-bookprozatext">Hřídel se otáčel rychle, aby navinul tisíc dvě stě
stop dlouhou šňůru, která byla úplně rozvinuta. Vítr byl stále silnější a za
tři čtvrtě hodiny po znamení, které dal Briant, vál již prudký vítr.</p>

<p class="e-bookprozatext">V tom okamžiku se mohl drak vznášet asi sto stop nad
jezerem.</p>

<p class="e-bookprozatext">Náhle bylo cítit prudké trhnutí. Wilcox, Doniphan,
Service, Webb a Baxter, kteří nebyli dost zapřeni, byli jím sraženi k zemi.
Šňůra držící draka se přetrhla.</p>

<p class="e-bookprozatext">A uprostřed výkřiků hrůzy bylo dvacetkrát opakováno
jméno:</p>

<p class="e-bookprozatext">„Briante! Briante!“</p>

<p class="e-bookprozatext">Několik minut nato vyskočil Briant na písčinu a zvolal
silným hlasem.</p>

<p class="e-bookhvezdickystred"></p>
</div>
</body>
</html>