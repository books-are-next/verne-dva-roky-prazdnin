<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="e-booknadpis">XII. KAPITOLA</h2>

<p class="e-bookprozatextuprostredtucne">Zvětšení French Cavern – Podezřelý řev –
Phann zmizí – Phann se objeví – Zařízení předsíně – Špatné počasí – Pojmenování
– Chairman Island – Velitel osady</p>

<p class="e-booktirazacitacetext">Při posledních výpravách mladí
lovci několikrát pátrali ve skalnatém pobřeží doufajíce, že snad objeví nějakou
novou jeskyni. Kdyby se jim to podařilo, využili by jí jako všeobecný sklad a úkryt
pro ostatní materiál, který byli nuceni zanechat venku pod širým nebem. Avšak
hledání bylo marné a museli se vrátit k dřívějšímu úmyslu, rozšířit totiž
stávající bydliště vykopáním jednoho nebo více prostorů, které by se sbíhaly s jeskyní
Françoise Baudouina.</p>

<p class="e-bookprozatext">V žulové skále by tuto práci nevykonali, avšak v tomto
vápenci, který pod údery motyky nebo špičáku snadno povolil, to nebylo příliš
obtížné. Na čase nezáleželo. Měli se alespoň čím zabývat za dlouhých zimních
dnů, a do návratu krásného ročního období mohlo být všechno hotovo, pokud by
nenastalo sesutí nebo vnikání vody, čehož se museli zvláště obávat.</p>

<p class="e-bookprozatext">Trhaviny při tom nebylo zapotřebí použít. Postačily
obyčejné nástroje, jako tehdy, když se jednalo o vyhloubení otvoru, do něhož byla
zasazena roura kamen. Kromě toho se již Baxterovi podařilo, ne ovšem bez
námahy, rozšířit otvor French Cavern tím způsobem, že tam mohl i s celým
kováním zasadit jedny ze dveří <span class="e-bookdejapoznamkychar">Seagulla.</span>
Dále po pravé i levé straně vchodu byla ve skalní stěně proražena dvě úzká
okna, nebo spíš jakési střílny, čímž bylo usnadněno vnikání světla i provětrávání.</p>

<p class="e-bookprozatext">Zatím po celý týden trval příchod nepohody. Na ostrově
zuřila prudká vichřice, avšak French Cavern, díky své poloze na jihu a západě,
byl jí ušetřen. Lijáky a sněhové chumelenice táhly častokrát s velkým hlukem
přes hřeben pobřežní vysočiny. Lovci mohli číhat na kořist pouze v sousedství
jezera, jako na kachny, bekasiny, čejky, chřástaly, vodní kury a na některé z tučňáků,
více známých v tichomořských krajinách pod jménem bílí holubi. Jezero a řeka
ovšem ještě nebyly dotčeny mrazem, avšak stačila by asi jasná noc a potáhly by
se ledem, jakmile by uhodily první suché mrazy, které následují po bouřích.</p>

<p class="e-bookprozatext">Odkázáni na domov, mohli se chlapci oddat rozšiřovacím
pracím, a do tohoto díla se dali dne 27. května.</p>

<p class="e-bookprozatext">Byla to pravá stěna, která nejdříve pocítila útok dlát
a motyk.</p>

<p class="e-bookprozatext">„Budeme-li kopat šikmým směrem,“ vysvětloval Briant, „podaří
se nám nepochybně prokopat se až k jezerní straně, čímž bychom získali druhý
vchod do French Cavern. Tím se nám také usnadní střežit okolí, a kdyby nám
špatné počasí zabránilo vycházet na jedné straně, mohli bychom se odtud dostat
druhou stranou.“</p>

<p class="e-bookprozatext">Jak je vidět, takové zařízení by bylo velice prospěšné
celkovým potřebám a nepochybně nebylo snadné toho dosáhnout.</p>

<p class="e-bookprozatext">Skutečně také jen čtyřicet nebo padesát stop dělilo
vnitřek jeskyně od vnější východní stěny. Když zjistili směr pomocí magnetické
střelky, jednalo se o to, vyhloubit chodbu tímto směrem. Během práce však bylo
nutné dávat pozor, aby nebylo způsobeno žádné sesutí. Baxter navrhoval, aby
dříve, než by nové jeskyni byla dána vhodná výška a šířka, což se mohlo stát
později, byla vykopána úzká chodba, která měla být rozšířena teprve, až by se
dostali na její konec. Obě místnosti French Cavern by tak byly spojeny chodbou,
která by se mohla na obou koncích uzavřít a v níž by po stranách vyhloubili
jednu nebo dvě komory. Tento plán se zdál být opravdu nejlepší, neboť kromě
jiných výhod dovoloval pečlivě prozkoumat skalní hmotu, a od kopání se mohlo
upustit, kdyby snad narazili na vodní prameny.</p>

<p class="e-bookprozatext">Po tři dny, od 27. do 30. května, postupovala práce za
dost příznivých podmínek. Měkká vápenná hmota se dala doslova krájet nožem.
Bylo tedy nutné podepřít ji trámovím, což způsobilo mnohé nesnáze. Nakopaný
vápenec byl ihned vynášen ven, aby nepřekážel. Ačkoliv se všechny ruce nemohly
účastnit tohoto díla současně, protože tomu vadil těsný prostor, přesto nijak
nezahálely. Ustal-li déšť nebo sníh, Gordon s ostatními rozkládali vor, aby
částí jeho povrchu i kostry mohlo být použito na nové zařízení. Nepřestali také
střežit předměty složené v koutě pobřežního výběžku, neboť dehtované rohože je
chránily velice nedokonale před špatným počasím.</p>

<p class="e-bookprozatext">Práce pomalu pokračovala, ačkoliv ne bez obtíží, a štola
byla již vyhloubena v délce čtyř nebo pěti stop, když se dne 30. května stalo něco
neočekávaného.</p>

<p class="e-bookprozatext">Briantovi, jenž kopal v leže na zemi jako horník,
hloubící chodbu v podkopu, se zdálo, jako by uvnitř skalní stěny zaslechl
jakýsi temný řev.</p>

<p class="e-bookprozatext">Přestal pracovat a nastražil uši… Znovu dolehl řev k jeho
sluchu.</p>

<p class="e-bookprozatext">Protáhnout se chodbou, dostat se ke Gordonovi a Baxterovi,
kteří byli u vchodu, a sdělit jim příhodu bylo dílem několika okamžiků.</p>

<p class="e-bookprozatext">„Přelud!“ odpověděl Gordon. „Myslel sis, že něco
slyšíš…“</p>

<p class="e-bookprozatext">„Jdi na mé místo, Gordone,“ odpověděl Briant, „přilož
ucho ke stěně a naslouchej!“</p>

<p class="e-bookprozatext">Gordon vlezl do úzké štoly a za malou chvíli byl zpět.</p>

<p class="e-bookprozatext">„Nemýlil ses,“ řekl. „Slyšel jsem něco jako vzdálené
bručení.“</p>

<p class="e-bookprozatext">Baxter opakoval stejnou zkoušku, a když se vrátil,
řekl:</p>

<p class="e-bookprozatext">„Co to jen asi je?“</p>

<p class="e-bookprozatext">„Nemohu si to vysvětlit,“ odpověděl Gordon. „Je nutné,
abychom to sdělili Doniphanovi a ostatním.“</p>

<p class="e-bookprozatext">„Ale malým ne!“ dodal Briant. „Báli by se.“</p>

<p class="e-bookprozatext">Všichni byli právě pohromadě, při obědě, a tak se také
malí dozvěděli, co se přihodilo. Byli tím dost poděšení.</p>

<p class="e-bookprozatext">Doniphan, Wilcox, Webb a Garnett se pustili jeden po
druhém do štoly. Avšak řev ustal – již nic neslyšeli a domnívali se, že se
jejich druzi museli mýlit.</p>

<p class="e-bookprozatext">Bylo ujednáno, aby v žádném případě nebyla práce
přerušena, a po obědě se opět dali do díla.</p>

<p class="e-bookprozatext">Až do večera nebyl slyšet žádný řev, k deváté hodině
se však ozvalo jasně nové bručení za stěnou.</p>

<p class="e-bookprozatext">V témže okamžiku se vrhl Phann do průkopu a vrátil se,
srst maje rozježenou a zuby vyceněné, dávaje najevo nevysvětlitelné rozčilení.
Vyrážel silný štěkot, jako by chtěl odpovědět na bručení vycházející z nitra
skalní hmoty.</p>

<p class="e-bookprozatext">U malých děs a překvapení přecházely ve skutečnou
hrůzu. Obrazotvornost anglického chlapce byla neustále oživována pověstmi,
které v severní zemi zdomácněly, a mezi těmi skřítkové, pidimužíci, víly,
valkýry, vodníci, sylfidy a strašidla všeho druhu kroužili již kolem jeho
kolébky. Dole, Costar, ale i Jenkins a Iverson se nijak netajili, že zmírají
strachy. Když se je Briant marně snažil uklidnit, nařídil jim, aby se odebrali
na svá lůžka, kde nakonec, ale dost pozdě, usnuli. Zdálo se jim však dosud o přeludech,
strašidlech a nadpřirozených bytostech, které prováděly své reje v jeskyni
pobřežní vysočiny – zkrátka tlačila je můra.</p>

<p class="e-bookprozatext">Gordon s ostatními rozmlouvali dosud šeptem o neobyčejném
jevu. Znovu a znovu se mohli přesvědčit, že řev neustával, a zvláště Phann
jevil neobyčejný neklid.</p>

<p class="e-bookprozatext">Nakonec všechny přemohla únava a šli spát. Jen Briant
a Moko bděli. A až do svítání panovalo hluboké ticho uvnitř French Cavern.</p>

<p class="e-bookprozatext">Druhý den byli všichni brzy vzhůru. Baxter a Doniphan
se protáhli až na konec štoly… Nebyl slyšet vůbec žádný šramot. Pes obíhal
kolem, nedávaje více najevo nepokoj, ani už neskákal na zeď, jak to činil
minulý večer.</p>

<p class="e-bookprozatext">„Dejme se opět do práce,“ řekl Briant.</p>

<p class="e-bookprozatext">„Ovšem,“ odpověděl Baxter. „Vždy zbude čas utíkat,
kdyby byl slyšet nějaký podezřelý řev.“</p>

<p class="e-bookprozatext">„Není snad možné,“ podotkl Doniphan, „že to bručení je
prostě způsobeno pramenem, který se zurčením proudí skalní hmotou?“</p>

<p class="e-bookprozatext">„Pak bychom jej slyšeli stále,“ namítal Wilcox, „a
přece ho již neslyšíme.“</p>

<p class="e-bookprozatext">„To je správné,“ souhlasil Gordon, „spíš si myslím, že
to působí vítr, který proráží některou trhlinou na temeni pobřežní vysočiny.“</p>

<p class="e-bookprozatext">„Vylezme nahoru,“ radil Service, „a tam tomu snad
přijdeme na kloub…“</p>

<p class="e-bookprozatext">Návrh byl přijat.</p>

<p class="e-bookprozatext">Stoupajíce asi padesát kroků podél břehu, došli k točité
stezce vedoucí k temeni skály. Baxter a dva nebo tři jiní se dostali během
několika okamžiků nahoru a šli po hřebenu až nad French Cavern. Ale byla to
marná snaha. Na povrchu tohoto skalnatého hřbetu, pokrytého krátkou, uschlou
trávou, nenašli vůbec žádnou trhlinu, kterou by mohl vnikat vzduch nebo
bystřina. A když slezli dolů, nevěděli nic o tom zvláštním jevu, který si malí
naivně vykládali jako něco nadpřirozeného.</p>

<p class="e-bookprozatext">Dali se znovu do prokopávání a nepřestali až do
večera. Hřmot, jako minulý den, nebyl již slyšet, ačkoliv podle Baxterova
názoru zeď, která až do té doby pod ranami slabě zněla, začala vydávat jasný
zvuk. Byla snad v tom směru přírodní jeskyně, k níž štola mířila? A nevycházel
snad řev z této jeskyně? Domněnku, že by tu byla druhá dutina, hraničící s jejich
jeskyní, bylo možné připustit. Dokonce si přáli, aby se potvrdila, protože by
tak měli ušetřenu práci spojenou s prohlubováním nových místností.</p>

<p class="e-bookprozatext">Je snadné si pomyslet, že se všichni dali do díla s neobyčejným
zápalem, a tento den patřil mezi nejnamáhavější, které až dosud prožili.
Nicméně se nepřihodilo nic zvláštního, kromě toho, že Gordon večer prohlásil,
že jeho pes zmizel.</p>

<p class="e-bookprozatext">Kdykoliv jedli, usadil se Phann obyčejně vedle židle
svého pána – ten večer bylo jeho místo prázdné.</p>

<p class="e-bookprozatext">Volali na Phanna… Phann se neozval.</p>

<p class="e-bookprozatext">Gordon šel na práh dveří. Znovu na něj volal… Ticho.</p>

<p class="e-bookprozatext">Doniphan a Wilcox se rozběhli, jeden podél břehu řeky,
druhý po břehu jezera… Po psovi nebyla ani stopa.</p>

<p class="e-bookprozatext"><span class="calibre21">Marně hledali na
několik set kroků v okolí French Cavern. Phanna nebylo možné vypátrat</span>.</p>

<p class="e-bookprozatext">Bylo zřejmé, že pes nebyl nadoslech, neboť jistě by se
na Gordonův hlas ozval. Že by snad zabloudil…? To se zdálo být neuvěřitelné.
Anebo padl za oběť zubům některé šelmy…? Tomu se dalo spíš věřit a tím se také
dalo vysvětlit jeho zmizení.</p>

<p class="e-bookprozatext">Bylo devět hodin večer. Hluboká černá tma halila
vysočinu i jezero. Nezbývalo než upustit od dalšího hledání a vrátit se do
French Cavern.</p>

<p class="e-bookprozatext">Všichni se tedy vraceli velice znepokojení – a nejen
znepokojení, ale i takřka malomyslní při myšlence, že moudré zvíře zmizelo snad
navždy.</p>

<p class="e-bookprozatext">Jedni si lehli na svá lůžka, druzí zasedli kolem stolu
– na spánek ani nepomysleli. Zdálo se jim, jako by v té chvíli byli ještě
opuštěnější, osamělejší a ještě vzdálenější od své vlasti a svých rodin.</p>

<p class="e-bookprozatext">Náhle uprostřed ticha zaslechli nové zvuky. Tentokrát
to bylo jako štěkot spojený s bolestným vytím – to trvalo celou minutu.</p>

<p class="e-bookprozatext">„To je tam… Přichází to z té strany!“ zvolal Briant a hned
spěchal ke štole.</p>

<p class="e-bookprozatext">Všichni vstali, jako by očekávali něco neskutečného.
Malí, uchváceni hrůzou, se schovali pod pokrývky.</p>

<p class="e-bookprozatext">Když Briant vylezl ze štoly, řekl:</p>

<p class="e-bookprozatext">„Je tam zřejmě dutina, jejíž východ se nachází při
úpatí pobřežní vysočiny.“</p>

<p class="e-bookprozatext">„A patrně asi slouží jako noční útočiště zvěře,“ dodal
Gordon.</p>

<p class="e-bookprozatext">„Tak tomu asi bude,“ přisvědčoval Doniphan. „Zítra se
dáme do hledání.“</p>

<p class="e-bookprozatext">V témže okamžiku zazněl štěkot, který jako vytí
vycházel z nitra skály.</p>

<p class="e-bookprozatext">„Možná že je tam Phann,“ zvolal Wilcox, „a zápasí s nějakou
šelmou?“</p>

<p class="e-bookprozatext">Briant se ihned protáhl do štoly, přiložil ucho ke
skalní stěně a naslouchal… Nic…!</p>

<p class="e-bookprozatext">Avšak byl-li tam Phann, nebo ne, nebyly pochyby o tom,
že se tam nacházela druhá jeskyně, která byla spojena s vnějškem zřejmě nějakou
ztracenou děrou mezi houštím křoví, které rostlo na úpatí skalní výšiny.</p>

<p class="e-bookprozatext">Noc uplynula a ani vytí, ani štěkot se více
neopakovaly.</p>

<p class="e-bookprozatext">Sotva nastal den, byly prohledány křoviny jak na
straně řeky, tak na straně jezera, avšak výsledek byl stejný jako předevčírem
na hřebenu skály.</p>

<p class="e-bookprozatext">Phann, ačkoliv byl hledán i volán v okolí French Cavern,
se neobjevil.</p>

<p class="e-bookprozatext">Briant a Baxter střídavě pokračovali v práci. Lopata a
motyka nezahálely. Během dopoledne byla štola prohloubena asi o dvě stopy.
Občas přestávali, naslouchali… nic však neslyšeli.</p>

<p class="e-bookprozatext">V práci, přerušené obědem, bylo pokračováno za hodinu.
Byla učiněna veškerá opatření pro případ, až by poslední úder motyky prorazil
zeď, že by se odtamtud mohla vyřítit nějaká šelma. Malí byli odvedeni stranou
podél vysočiny. Doniphan, Wilcox a Webb s puškami a revolvery v rukou stáli
připraveni na každou možnost.</p>

<p class="e-bookprozatext">Ve dvě hodiny Briant hlasitě vykřikl. Jeho špičák
prorazil vápencovou stěnu, která se zřítila a způsobila dost široký otvor.</p>

<p class="e-bookprozatext">Briant se ihned přidal ke svým druhům, kteří nevěděli,
co si mají myslet…</p>

<p class="e-bookprozatext">Avšak dříve než mohl otevřít ústa, zaslechli ve štole
rychlý šustot a jedním skokem se zvíře ocitlo v jeskyni…</p>

<p class="e-bookprozatext">Byl to Phann, který nejdříve spěchal k míse s vodou a začal
hltavě pít. Potom vrtěl ocasem, nejevil vůbec žádný neklid a lísal se ke
Gordonovi. Nemuseli se tedy ničeho obávat.</p>

<p class="e-bookprozatext">Briant potom uchopil svítilnu a plazil se s ní štolou.
Gordon, Doniphan, Wilcox, Baxter a Moko následovali za ním. Okamžik nato se
všichni dostali k otvoru způsobenému zřícením ze stěny a zůstali stát uprostřed
temné jeskyně, do níž shora nevnikal žádný paprsek denního světla.</p>

<p class="e-bookprozatext">Byla to druhá jeskyně rovnající se výškou a šířkou
rozměrům jeskyně French Cavern, avšak byla mnohem hlubší a její půda byla
pokrytá jemným pískem v obsahu padesáti čtverečních yardů.</p>

<p class="e-bookprozatext">Protože tato jeskyně se nezdála být nijak spojená s vnějškem,
mohli se obávat, že vzduch se nehodil k dýchání. Avšak jasně hořící plamen
svítilny dokazoval, že tam vzduch přece jen nějakým otvorem vnikal. Jak by se
tam také Phann mohl dostat?</p>

<p class="e-bookprozatext">V téže chvíli zakopl Wilcox o těžké, chladné tělo, což
poznal, ohmatávaje je rukou.</p>

<p class="e-bookprozatext">Briant se přiblížil se svítilnou.</p>

<p class="e-bookprozatext">„To je tělo šakala,“ zvolal Baxter.</p>

<p class="e-bookprozatext">„Ano, ano…! Šakala, kterého náš statečný Phann zdolal,“
odpověděl Briant.</p>

<p class="e-bookprozatext">„Zde máme vysvětlení všeho, co jsme si nemohli
vyložit!“ dodal Gordon.</p>

<p class="e-bookprozatext">Avšak zda jeden či více šakalů mělo v této jeskyni
svůj brloh a jak sem vnikli, to bylo zapotřebí zjistit.</p>

<p class="e-bookprozatext">Když se Briant vrátil do French Cavern, vydal se na
pátrání kolem pobřežní vysočiny u svahu jezera. Potom silně volal, načež mu
odpovídaly jiné výkřiky z nitra vysočiny. Takovým způsobem se mu poštěstilo
najít mezi křovisky těsně při zemi úzký otvor – tím se mohli šakalové
protáhnout. Avšak když je Phann pronásledoval, nastalo částečné sesutí, která
uzavřelo tento vchod, jak se zanedlouho nato o tom přesvědčili.</p>

<p class="e-bookprozatext">Nyní bylo vše vysvětleno, vytí šakalů i štěkot psa,
který se plných čtyřiadvacet hodin nemohl dostat ven.</p>

<p class="e-bookprozatext">Co tu bylo radosti! Nejenže byl Phann navrácen svým
mladým pánům, ale i kolik bylo ušetřeno námahy. Byla tu „zcela hotová“, jak
řekl Dole, široká jeskyně, o které se trosečníku Baudouinovi ani nesnilo. Když
rozšířili její ústí, získali tak druhý východ, otvírající se k severní straně.
Tím mohlo být velice snadno vyhověno veškerým domácím potřebám. A tito chlapci,
shromáždění v nové jeskyni, neustále provolávali jásavé hurrrá, do něhož Phann
mísil svůj radostný štěkot.</p>

<p class="e-bookprozatext">S jakým zápalem se dali do práce, aby rozšířili štolu
na docela pohodlnou chodbu! Druhé jeskyni bylo dáno jméno <span class="e-bookdejapoznamkychar">Hall, </span><span class="e-bookdejapoznamkychar"><span class="calibre24">hala</span>,</span> pro její značné rozměry. Než měly
být vyhloubeny komory po stranách spojovací chodby, byly všechny zásoby
dopraveny do tohoto sálu. Měl sloužit jako ložnice a pracovna, zatímco první
síň byla určena za kuchyni, spižírnu a jídelnu. Ale protože sloužila i jako
všeobecné skladiště, Gordon navrhl, aby se jmenovala <span class="e-bookdejapoznamkychar">store-room,</span> tedy skladiště, což bylo
přijato.</p>

<p class="e-bookprozatext">Nejdříve se zaměstnávali přenášením lůžek, která byla
pravidelně rozestavena na písku sálu, kde nebylo o místo nouze. Potom tam byl
donesen nábytek ze <span class="e-bookdejapoznamkychar">Seagulla,</span> pohovky,
lenošky, stoly, skříně a další – a co zejména bylo důležité – kamna z pokoje a salonu
jachty, která byla ihned postavena k tomu účelu, aby vytápěla tento objemný
prostor. Současně byl rozšířen vchod ze strany jezera, aby tam byly zasazeny
dveře ze škuneru – úkol, který ne bez námahy provedl Baxter. Kromě toho byla
vytesána dvě okénka po dvou stranách již zmíněných dveří, čímž se do sálu
dostávalo dostatek světla. Večer byl sál osvětlován lodní lampou visící u stropu.</p>

<p class="e-bookprozatext">Toto zařízení si vyžádalo téměř čtrnáct dnů. Byl již
nejvyšší čas, že bylo skončeno, neboť až do té chvíle klidné počasí jevilo
změnu. Ačkoliv nebyly dosud kruté mrazy, vály přece jen často tak prudké
vichry, že se museli vzdát každé delší vycházky.</p>

<p class="e-bookprozatext">Skutečně, síla větrů byla taková, že ačkoliv jim
bránila pobřežní vysočina, vlnilo se jezero jako oceán. Zpěněné vlny vrážely do
sebe a každá loď, rybářská šalupa, stejně jako člun divochů, by v nich jistě
našla zkázu. Bylo nutné vytáhnout jolu okamžitě na břeh, jinak by byla
odnesena. V některých chvílích se vody řeky přelévaly přes břehy a dosahovaly
až k vysočině. Naštěstí ani zásobárna, ani sál nebyly vydány přímo nárazům
vlnobití, protože vál západní vítr. Rovněž kamna a rošt v kuchyni, do nichž
přikládali suché dřevo, kterého měli velkou zásobu, tím nijak neutrpěly a skvěle
vyhovovaly svému úkolu.</p>

<p class="e-bookprozatext">Tak se všechno, co mohlo být zachráněno ze <span class="e-bookdejapoznamkychar">Seagulla</span>, dostalo do bezpečného úkrytu.
Zásoby potravin již více netrpěly změnou počasí. Gordon se mohl s ostatními
chlapci, když byli dobře chráněni před drsným počasím, zařídit zcela pohodlně.
Rozšířili chodbu a vyhloubili dvě hluboké komory, z nichž jedna, uzavřená
dveřmi, byla určena pro střelivo, a to tak, aby se vyvarovali nebezpečí výbuchu.
I když se pak lovci nemohli odvážit dále od French Cavern, přesto netrpěli nedostatkem
vodních ptáků, které nemohl Moko vždy zbavit nepříjemné chuti – což bylo
příčinou častého reptání a úšklebků – avšak každodenní obživa byla tím
zajištěna. Ostatně není zapotřebí hovořit o tom, že bylo upraveno i místo pro
nandua v koutku zásobárny, dokud by nebylo možné pro něj postavit ohradu mimo
jeskyni.</p>

<p class="e-bookprozatext">Tehdy také Gordona napadlo, aby byl zaveden určitý
pořádek, jemuž by se musel každý podrobit, jakmile by byl všemi schválen. Neboť
kromě hmotného života bylo zapotřebí, aby také mysleli na duševní život. Nebo
snad věděl někdo z nich, jak dlouho měl potrvat jejich pobyt na tomto ostrově?
Pokud by se jim podařilo jednou jej opustit, jaké uspokojení by jim způsobilo
to, že dobře využili čas na něm strávený! Několika knihami z knihovny škuneru
mohli velcí rozšířit své vědomosti, věnujíce se zároveň vzdělávání mladších. To
byl výborný nápad, kterým si mohli příjemně a užitečně zkrátit dlouhé zimní
hodiny.</p>

<p class="e-bookprozatext">Dříve však než byl zaveden tento pořádek, bylo
přikročeno k jinému zařízení, které se doporučovalo okolnostmi samými.</p>

<p class="e-bookprozatext">Večer dne 10. června po večeři byli všichni
shromážděni v sále kolem vesele praskajícího ohně v kamnech a tu se rozhovořili
o tom, jaké by to mělo výhody, kdyby nejdůležitějším zeměpisným bodům ostrova
byla dána jména.</p>

<p class="e-bookprozatext">„To by bylo velice prospěšné a také praktické,“ řekl
Briant.</p>

<p class="e-bookprozatext">„Ano, ano, jména…,“ zvolal Iverson, „a především
zvolme nějaká velice hezká jména!“</p>

<p class="e-bookprozatext">„Tak, jak to vždy dělávají skuteční robinzoni nebo
vymyšlení,“ dodal Webb.</p>

<p class="e-bookprozatext">„A my, drazí přátelé,“ řekl Gordon, „nejsme ve
skutečnosti ničím jiným než…“</p>

<p class="e-bookprozatext">„Ústavem robinzonů!“ zvolal Service.</p>

<p class="e-bookprozatext">„Dáme-li jména,“ pokračoval Gordon, „zálivu, řekám,
lesům, jezeru, pohoří, močálům i mysům, snadněji se v nich vyznáme.“</p>

<p class="e-bookprozatext">Je samozřejmé, že tento návrh byl přijat, a hned
začali přemýšlet, aby našli vhodná pojmenování.</p>

<p class="e-bookprozatext">„Máme již záliv Seagulla, na kterém ztroskotala naše
jachta,“ řekl Doniphan, „a trvám na tom, aby mu toto jméno bylo ponecháno,
neboť jsme si na ně již zvykli.“</p>

<p class="e-bookprozatext">„Zajisté,“ odpověděl Cross.</p>

<p class="e-bookprozatext">„Právě tak zachováme jméno French Cavern pro naše
obydlí,“ dodal Briant, „na památku nešťastného trosečníka, jehož místo jsme
převzali.“</p>

<p class="e-bookprozatext">Proti tomu se neozvaly žádné námitky ani ze strany
Doniphana, ačkoliv návrh pocházel od Brianta.</p>

<p class="e-bookprozatext">„A jak tedy pojmenujeme řeku, která se vlévá do
zálivu?“ zeptal se Wilcox.</p>

<p class="e-bookprozatext">„Řeka Zealand,“ navrhoval Baxter. „Toto jméno nám vždy
připomene naši vlast.“</p>

<p class="e-bookprozatext">„Přijato…! Přijato!“</p>

<p class="e-bookprozatext">Ze všech stran to znělo jako jedním hlasem.</p>

<p class="e-bookprozatext">„A jezero?“ zeptal se Garnett.</p>

<p class="e-bookprozatext">„Protože řeka dostala jméno našeho Zélandu,“ řekl
Doniphan, „dejme jezeru jméno, které nás bude upomínat na naše rodiny, a pojmenujme
je Family Lake.“</p>

<p class="e-bookprozatext">I to bylo přijato se souhlasem.</p>

<p class="e-bookprozatext">Jak vidíme, panovala tu úplná jednomyslnost a za vlivu
podobných pocitů dostala pobřežní vysočina jméno Auckland Hill. Mys, kterým
končila, ten mys, z jehož výšky se Briant domníval, že spatřil na východě
oceán, byl pojmenován na jeho návrh False Sea Point.</p>

<p class="e-bookprozatext">Ostatní pojmenování, která byla po řadě přijata, byla
tato:</p>

<p class="e-bookprozatext"><span class="calibre21">Nazvali Traps Woods
část lesa, kde byly objeveny jámy, Bog Woods druhou část, rozkládající se mezi
zálivem Seagulla a pobřežní vysočinou, South Moors bažinu, která pokrývala
celou jižní část ostrova, Dike Creek potok, přes nějž byla položena úzká stezka
z plochých kamenů, Wreck Coast pobřeží ostrova, na němž ztroskotala jachta,
konečně Sport Terrace prostor mezi břehy řeky a jezera, tvořící před halou jakýsi
palouk, jenž měl sloužit ke cvičením vytčeným v řádu.</span></p>

<p class="e-bookprozatext">Ostatní části ostrova měly být pojmenovány podle toho,
jak by byly blíž poznány, a podle výjevů, kterých by byly jevištěm.</p>

<p class="e-bookprozatext">Zatím se zdálo být vhodné označit ještě jmény
vynikající předhůří, vyznačená na mapě Françoise Baudouina. Tak se rozhodli pro
North Cape na severu ostrova a South Cape na jižním konci. Nakonec bylo s všeobecným
jásotem uvítáno dát třem ostrohům, které na západě vybíhaly do Tichého oceánu,
pojmenování French Cape, British Cape a American Cape, na počest tří
národností, francouzské, anglické a americké, které byly zastoupeny v této malé
osadě.</p>

<p class="e-bookprozatext">Osada! Ano! Toto slovo bylo voleno, aby připomínalo,
že osazení již nemělo dočasný ráz. Přirozeně se tak stalo na popud Gordona,
který se vždy spíš zabýval organizováním života na tomto novém území, než aby
se snažil z něho odejít. Tito chlapci nebyli již trosečníky ze <span class="e-bookdejapoznamkychar">Seagullu,</span> ale osadníky ostrova…</p>

<p class="e-bookprozatext">Ale jakého ostrova…? Zbývalo, aby i ten byl pokřtěn.</p>

<p class="e-bookprozatext">„Počkejte! Počkejte! Já dobře vím, jak by se měl
jmenovat!“ zvolal Costar.</p>

<p class="e-bookprozatext">„Ty to víš…? Ty?“ divil se Doniphan.</p>

<p class="e-bookprozatext">„Dobře činí malý Costar!“ zvolal Garnett.</p>

<p class="e-bookprozatext">„Nepochybně ho chce nazvat ostrov Baby, ostrov
Nemluvňat,“ žertoval Service.</p>

<p class="e-bookprozatext">„Nezlob Costara,“ řekl Briant, „a poslechněme si jeho
nápad!“</p>

<p class="e-bookprozatext">Dítě celé zaražené umlklo.</p>

<p class="e-bookprozatext">„Jen mluv, Costare!“ pobízel jej Briant, dodávaje mu
odvahu posunkem. „Jsem si jistý, že tvůj nápad je velice dobrý!“</p>

<p class="e-bookprozatext">„Nuže,“ řekl Costar, „protože jsme žáky Chairman
School, říkejme mu Chairman Island!“</p>

<p class="e-bookprozatext">A skutečně lepší jméno ani neexistovalo. A tento název
byl přijat všemi potleskem, na což byl Costar neobyčejně hrdý.</p>

<p class="e-bookprozatext">Chairman Island! Skutečně, toto jméno mělo jakýsi
zeměpisný ráz a mohlo být velice vhodně přijato do atlasů budoucnosti.</p>

<p class="e-bookprozatext">Konečně bylo po slavnosti – ke všeobecné spokojenosti –
a dostavil se okamžik, aby se odebrali na odpočinek, když se o slovo hlásil
Briant.</p>

<p class="e-bookprozatext"><span class="calibre16">„Drazí kamarádi,“
řekl, „nyní, když jsme pojmenovali náš ostrov, neslušelo by se, abychom zvolili
také velitele, který by ho spravoval?“</span></p>

<p class="e-bookprozatext">„Velitele…?“ zeptal se živě Doniphan.</p>

<p class="e-bookprozatext">„Ano! Zdá se mi, že půjde všechno lépe, jestli jeden z
nás bude mít moc nad ostatními! Nebo by to snad nemělo, tak jako je tomu v každé
zemi, platit pro Chairman Island?“</p>

<p class="e-bookprozatext">„Ovšem…! Velitele… Volme velitele!“ zvolali téměř
najednou velcí i malí.</p>

<p class="e-bookprozatext">„Zvolme velitele,“ řekl potom Doniphan, „avšak s podmínkou,
že jím bude jen určitý čas, například rok!“</p>

<p class="e-bookprozatext">„A že může být opět volen!“ připojil Briant.</p>

<p class="e-bookprozatext">„Souhlasím! Koho zvolíme?“ zeptal se Doniphan poněkud
stísněným hlasem.</p>

<p class="e-bookprozatext">Zdálo se, že ctižádostivý chlapec měl pouze jednu
obavu: že kromě jeho hlasu by byly hlasy jeho druhů dány Briantovi. V tom se
však zklamal.</p>

<p class="e-bookprozatext">„Koho zvolit…?“ pokračoval Briant. „Nejmoudřejšího ze
všech, našeho kamaráda Gordona.“</p>

<p class="e-bookprozatext">„Ano…! Ano…! Ať žije Gordon!“</p>

<p class="e-bookprozatext">Gordon chtěl nejdříve odmítnout poctu, kterou byl
vyznamenán, neboť se cítil spíš povolán organizovat než vést.</p>

<p class="e-bookprozatext"><span class="calibre21">Když však uvažoval
o možných nesvárech, které mohly vyvolat vášně, v budoucnu ještě více
rozpoutané, které u těchto chlapců byly již tak prudké jako u mužů, řekl si, že
jeho vážnost bude jistě prospěšná.</span></p>

<p class="e-bookprozatext"><span class="calibre21">Takto byl Gordon
zvolen velitelem malé osady na Chairman Island.</span></p>

</div>
</body>
</html>