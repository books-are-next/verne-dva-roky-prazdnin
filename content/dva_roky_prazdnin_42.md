---
title: ''
---

„Budiž…! Nestalo se tak mnoho!“ odpověděl Briant, neboť předvídal, že Doniphan jen hledal záminku k hádce. „Chtěl jsem jediné, aby to Cross víckrát neudělal!“

„A co na tom…?“ odporoval Doniphan posměšným tónem. „Vždyť to neudělal úmyslně…!“

„Skutečně nevím, Doniphane, proč se do toho pleteš?“ odpověděl Briant. „Týká se to jen Crosse a mne…“

„A mne rovněž, Briante, začínáš-li takovýmto tónem!“ odpověděl Doniphan.

„Jak chceš… a kdy chceš!“ řekl Briant, jenž již zkřížil ruce.

„Hned na místě!“ zvolal Doniphan.

V témže okamžiku přišel Gordon a právě včas, aby překazil zápas, jenž mohl skončit modřinami a různými škrábanci. Doniphan byl pokárán. Musel se podvolit a vrátil se plný zloby do French Cavern. Stále však hrozila obava, že se naskytne jiná příležitost, kdy se oba sokové utkají.

Čtyřiadvacet hodin nepřestal padat sníh. Pro zábavu malých postavili Service a Garnett velikého sněhuláka s ohromnou hlavou, velikánským nosem a široko zívajícími ústy – něco podobného jako pohádkový obr. Smíme snad prozradit, že Costar a Dole po něm ve dne házeli koulemi, avšak jakmile mu tma dodala obrovité rozměry, dívali se na něj s jakousi hrůzou.

„Ó, ti strašpytlové!“ volávali tehdy Iverson a Jenkins, kteří si hráli na statečné, ačkoliv si mohli podat ruce se svými mladšími druhy.

Ke konci června však bylo po zábavách. Sníh napadl až na tři nebo čtyři stopy a cesta jím byla téměř nemožná. Kdo by se odvážil pouze několik set kroků od French Cavern, vydal by se do nebezpečí, že by se nikdy nevrátil.

Mladí osadníci byli po čtrnáct dní jako v žaláři – až do 9. července. Jejich studia tím však netrpěla, právě naopak. Každodenní rozvrh byl přesně zachován. Rovněž rozhovory byly pořádány v určené dny. Všichni z toho měli opravdovou radost a nelze se divit, že Doniphan svou výřečností i pokročilejším vzděláním byl vždy vítězem. Proč však dával najevo vždy takovou ješitnost? Tato pýcha kalila veškeré jeho skvělé vlastnosti.

Jakkoliv i hodiny oddechu museli strávit v hale, všeobecné zdraví tím nijak netrpělo díky stálému proudění vzduchu chodbou z jedné síně do druhé. Otázku zdraví považovali vždy za nejdůležitější. Kdyby některé z dětí onemocnělo, mohli by mu věnovat potřebnou péči? Bohudík se nepřihodilo nic kromě tu a tam nějaké rýmy nebo ochraptění, které však vždy vyléčili klidem a zahřátím.

Museli se však zabývat ještě jinou otázkou. Obyčejně totiž voda, která sloužila potřebám ve French Cavern, byla čerpána z řeky po odlivu, aby byla bez slané příchuti. Ale jakmile hladina řeky zamrzla, bylo po všem. Gordon si zavolal na poradu Baxtera, svého „dvorního inženýra“, co by se mělo ohledně toho učinit. Po krátkém přemýšlení Baxter navrhl, aby byl položen vodovod několik stop pod zemí, aby nemohl zamrznout, jenž by přiváděl říční vodu do zásobárny. Byla to obtížná práce, kterou by Baxter nikdy neprovedl, kdyby neměl k dispozici olověné trubky, kterými na Seagullu byla přiváděna voda do umyvadel. Nakonec však přece jen po mnohých pokusech byl přítok vody do zásobárny zajištěn. Pokud se jednalo o materiál ke svícení, měli ještě dostatek oleje do lamp, avšak až by přestala zima, musely by děti hledat, čím by jej nahradily, nebo alespoň vyrobily nějaké lojové svíčky, které Moko zatím uložil stranou.

V tomto ročním období působila ještě mnohé starosti výživa obyvatel malé osady, neboť lov neposkytoval obvyklý výtěžek. Jednotlivá zvířata, dohnána hladem, pobíhala ovšem nejednou po Sport Terrace. Ale byli to šakalové, které Doniphan s Crossem zahnali vždy několika výstřely. Jednoho dne se jich však přihnala celá smečka – asi dvacet – a museli pevně zatarasit dveře haly i zásobárny. Útok těchto hladových šelem by byl strašlivý. Protože však Phann je vždy včas ohlásil, přešla je chuť útočit na French Cavern.

Za takových nemilých okolností býval Moko nucen sáhnout často na zásoby z jachty, které přece, pokud to bylo možné, měly být šetřeny. Gordon velice nerad dával svolení, aby je použil, a s nelibostí se díval, jak se v jeho zápisníku položky vydání stále zvětšovaly, zatímco mezi příjmy nic nepřibývalo. Protože měli dost velkou zásobu kachen a dropů, které napůl uvařené byly neprodyšně narovnány do sudů, mohl je Moko také použít, stejně jako zásoby lososů naložených do soli. Nesmíme zapomínat, že French Cavern měl nasytit patnáct žaludků a ukojit hlad osmi až čtrnáctiletých chlapců!

Nicméně přes celou zimu neměli nikdy nedostatek čerstvého masa. Wilcox, který byl velice vynalézavý, pokud se jednalo o zřízení loveckých pomůcek, nalíčil na pobřeží několik pastí. Byly to prosté jámy, zakryté kusy dřev ve tvaru 4, a často se do nich zvěř chytila.

Za pomoci svých kamarádů natáhl Wilcox vzdušné sítě, upevněné na vysokých tyčích při břehu řeky, když k tomu použil sítí na ryby ze Seagullu. Do ok těchto osidel se nachytali ptáci z jižního močálu, když přelétali z břehu na břeh. Ačkoliv se mnozí opět vyprostili z těchto příliš malých smyček určených na ryby, chytilo se jich každý den přece jen tolik, že stačili jako pokrm k pravidelnému obědu i večeři.

Také nandu činil nemalé starosti, jak bude uživen. Musíme upřímně přiznat, že ochočování plachého ptáka nečinilo vůbec žádné pokroky, jak mohl dosvědčit sám Service, který se jím obzvláště zabýval.

„To se bude na něm nějak pěkně jezdit!“ opakovával častěji, ačkoliv ani nevěděl, jak jej osedlá.

Protože nandu nebyl masožravec, musel Service jeho každodenní píci, skládající se z travin a kořínků, vyhledávat pod tři až čtyři stopy vysokým sněhem. Avšak co by nepodnikl, aby svému zamilovanému zvířeti opatřil potřebnou potravu! Nandu za této nekonečné zimy poněkud zhubl, ale tím nebyl nijak vinen jeho věrný strážce, který se utěšoval nadějí, že s návratem jara opět získá svou dřívější sílu.

Když 9. července brzy ráno vyšel Briant z French Cavern, zjistil, že se vítr obrátil náhle k jihu.

Byl tak krutý mráz, že Briant byl přinucen vrátit se rychle do haly, kde informoval Gordona o této změně teploty.

„Toho jsem se obával,“ řekl Gordon, „a nejsem nijak překvapen, že budeme muset přestát ještě několik měsíců velice drsné zimy.“

„Z toho je však zřejmé,“ dodal Briant, „že Seagull byl zahnán mnohem jižněji, než jsme předpokládali.“

„Nepochybně,“ odpověděl Gordon, „a přesto v našem atlase není žádný ostrov poblíž antarktické části Tichého oceánu.“

„To je nevysvětlitelné, Gordone, a skutečně ani nevím, jakým směrem bychom se obrátili, kdyby se nám poštěstilo opustit Chairman Island.“

„Opustit náš ostrov!“ zvolal Gordon. „Copak na to ještě pomýšlíš, Briante?“

„Neustále, Gordone. Kdybychom mohli postavit loď, která by alespoň trochu vzdorovala oceánu, neváhal bych ani chvíli a vydal bych se, abych to vyzkoumal.“

„Dobrá…! Dobrá…!“ odpověděl Gordon. „Není naspěch…! Zatím počkejme, až bude naše malá osada zařízena.“

„Ach, můj statečný Gordone,“ ujal se slova Briant, „zapomínáš, že tam v dáli máme své nejdražší!“

„Ovšem… ovšem… Briante! Avšak celkem nám zde není příliš špatně. Ujde to… a sám se často ptám, co nám tu vlastně chybí.“

„Mnoho, Gordone,“ odpověděl Briant, který nechtěl dál vést rozhovor na toto téma. „Právě mne napadá, že už nám dochází dřevo na topení…“

„Ó, všechny lesy ostrova nejsou přece ještě spáleny!“

„Nikoliv, Gordone! Avšak je již na čase, abychom se opět zásobili dřevem, neboť ho máme málo.“

„Třeba ještě dnes,“ odpověděl Gordon. „Ale nejdříve se podíváme, co říká teploměr.“

Teploměr, zavěšený v zásobárně, ukazoval pět stupňů pod nulou, ačkoliv v kamnech jen praštělo. Když pak byl vynesen ven, netrvalo dlouho a jeho rtuťový sloupec klesl na sedmnáct stupňů mrazu.

Byl to krutý mráz a, jak se zdálo, měl být ještě tužší, pokud by bylo několik týdnů sucho a jasno. Ačkoliv v obou kamnech a v kuchyni oheň nikdy nevyhasl, přesto se teplota ve French Cavern velice značně ochladila.

Asi v devět hodin po snídani bylo usneseno, že se vydají do Traps Woods na dřevo.

Je-li ovzduší klidné, dá se i nejnižší teplota snést bez následků. Jediné, co bývá bolestné, je ostrý mrazivý větřík, který leze za nehty a štípe do tváře, čemuž se ovšem nelze ubránit. Naštěstí toho dne vál slabý větřík a obloha byla jasná, jako by zmrzl i sám vzduch.

Rovněž kyprý sníh, do něhož se ještě předchozí den bořili až po pás, ztvrdl jako železo. Pokud měli na zřeteli úplně bezpečnou cestu, mohli se dát na cestu přes Family Lake nebo řeku Zealand, které úplně zamrzly. Pomocí několika bruslí, které používali obyvatelé polárních krajů, nebo saní, tažených psy či soby, mohli během několika hodin přejet celé jezero od jihu až na sever.

Avšak tentokrát se nejednalo o žádný delší výlet. Zajít do nejbližšího lesa, tam nasekat zásoby paliva, to bylo pro ten den nejnutnějším úkolem.

Avšak doprava dostatečného množství dřeva do French Cavern nebyla nijak snadnou prací, protože se tak mohlo dít buď v náručí, nebo s nákladem na zádech. Moka však napadla dobrá myšlenka, která se také bez váhání stala skutkem. Mohlo být totiž pro tento okamžik použito jako povozu něčeho z jachty. Nepostačilo by, aby veliký stůl ze zásobárny, velice pevně zhotovený, jenž měřil dvanáct stop na délku a čtyři stopy na šířku, se obrátil nohama nahoru a táhl po hladkém sněhu? Zajisté ano, a hned to také bylo provedeno. Čtyři z větších chlapců se zapřáhli za provazy k primitivnímu povozu a po deváté hodině vyjeli směrem k Traps Woods.

S červenými nosy a planoucími lícemi poskakovali malí vpředu jako malí psíci, v čemž je Phann předcházel příkladem. Několikrát si také vylezli na stůl, ne bez hádek a pošťuchování, přičemž se mohli převrátit, i když by si tím nijak neublížili. Jejich jásot se jasně rozléhal čistým a suchým vzduchem. Skutečně, byla to radost vidět obyvatele malé osady, bující veselím a plným zdravím.

Kam sahal zrak mezi Auckland Hill a Family Lake, bylo všechno bílé. Ojíněné stromy, jejichž větve zářily jako křišťály, se táhly do nedohledna jako čarovná dekorace. Nad zamrzlou hladinou jezera poletovala celá hejna ptactva až k stráním pobřežní výšiny. Doniphan a Cross ovšem nezapomněli vzít s sebou pušky. To bylo moudré rozhodnutí, neboť vedle stop jiné zvěře byly vidět i podezřelé stopy šakalů, jaguárů a pum.

„Tyto pocházejí nepochybně od divokých koček nazývaných paperos,“ vysvětloval Gordon, „a ty jsou pro nás nebezpečné!“

„Ó, jsou-li to jenom kočky!“ pochyboval Costar s pokrčením rameny.

„Vždyť tygři jsou také jen kočky!“ řekl Jenkins.

„Je to pravda, Servici,“ zeptal se Costar, „že ty kočky jsou tak zlé?“

„Ovšem,“ odpověděl Service, „a požírají malé děti jako myši.“

Tato odpověď Costara postrašila.

Rychle urazili půl míle mezi French Cavern a Traps Woods a mladí dřevorubci se pustili do práce. Jejich sekera se dala jen do stromů určité síly – osekali jejich větve, ani na chvíli se nezdržujíce klestím, které by za chvilku shořelo, nařezali kmeny na polena, která déle vydržela a lépe se hodila do roštu v kuchyni i do kamen. Pak všechno naložili na „sáně ze stolu“. Šlo to celkem dobře a táhli je všichni po hladkém zmrzlém sněhu tak vesele, že před polednem mohli přivézt dvojí náklad.

Po obědě pokračovali v práci, ve které ustali teprve ve čtyři hodiny odpoledne, když se již stmívalo. Dost se namáhali, a protože nebylo nutné, aby přepínali své síly, odložil Gordon další práci na druhý den. A když Gordon rozkázal, bylo nutné uposlechnout.

Když se vrátili do French Cavern, pustili se přece jen ještě do řezání polen, která rozštípali na polínka, což trvalo až do chvíle, kdy šli spát.

Celých šest dní opakovali bez ustání své jízdy, takže se zásobili palivem na několik týdnů. Je samozřejmé, že veškerou tuto zásobu nepojala ani zásobárna, avšak nebylo nijak na škodu, že zbytek složili pod širým nebem při úpatí pobřežního skaliska.

Na 15. července připadl podle kalendáře svátek sv. Swithina. V Anglii sv. Swithin odpovídal podle národní pranostiky našemu sv. Medardu.

„Nuže,“ řekl Briant, „bude-li dnes pršet, bude pak pršet celých čtyřicet dní.“

„Skutečně!“ ozval se Service, „ale to nyní neplatí, vždyť máme zimu. Ano, kdyby to bylo v létě…!“

Obyvatelé jižní polokoule se nemusejí vůbec obávat vlivu, jaký vykonávají sv. Medard nebo sv. Swithin, neboť ti jsou v jejich zemích zimními světci.

Zatím ani nekáplo, větry se obrátily jihovýchodním směrem a ještě více přituhlo, takže Gordon nedovolil malým vyjít ani na krok.

V polovici prvního týdne měsíce srpna klesl rtuťový sloupec teploměru až na dvacet sedm stupňů pod nulu. Jakmile někdo z nich vyšel ven, hned mu dech u úst tuhl v jinovatku. Rukou se nesměli ani dotknout kovové nádoby, sice ucítili bolest podobající se popálení. Museli použít všechny možné prostředky, aby alespoň teplota uvnitř byla dostatečná.

Následovalo patnáct krutých dnů. Všichni více méně trpěli, že se nemohli pohybovat. Briant hleděl ne bez starosti na bledé tváře malých, z nichž veškerá zdravá barva zmizela. Avšak díky teplým nápojům, kterých byl dostatek, a nehledě k rýmě a kašli, kterými byl každý postižen, přestáli mladí osadníci bez vážnějších následků toto nebezpečné období.

Kolem 16. srpna se dala očekávat změna počasí, protože se vítr otáčel na západ. Také rtuť teploměru postoupila na dvanáct stupňů pod bodem mrazu – to byla již snesitelná teplota, zvláště když byl také vzduch klidný.

Doniphan, Briant, Service, Wilcox a Baxter si tehdy usmysleli, že podniknou výlet k zálivu Seagulla. Kdyby vyšli brzy ráno, mohli by se vrátit ještě téhož večera.

Jednalo se jim o to, aby zjistili, zda pobřeží není příliš často navštěvováno množstvím obojživelníků, obvyklých hostů jižních krajin, z nichž jednotlivé exempláře byly již spatřeny v době, kdy byli uvrženi na ostrov. Zároveň měla být vyměněna vlajka, ze které již asi zbyly jen cáry po tolika zimních bouřích. Dále pak na Briantovu radu měl být stožár, z něhož by vlálo znamení, opatřen tabulkou, která by oznamovala polohu French Cavern pro případ, že by někteří námořníci při spatření vlajky přistáli na pobřeží.

Gordon dal svolení, ale přikázal, aby se do noci jistě vrátili, a malá družina se vydala ráno 19. srpna na cestu ještě za šera. Obloha byla jasná a měsíc ji ozařoval bledými paprsky své poslední čtvrti. Šest mil cesty až do zálivu nelekaly se nijak jejich nohy po tak dlouhém odpočinku.

Šli rychle kupředu. Slatiny Bog Woods byly zamrzlé a nebylo nutné je obcházet – tím si značně zkrátili cestu. A tak před devátou hodinou dopoledne se zastavil Doniphan se svými druhy na písčitém pobřeží.

„Podívejme na ta hejna ptáků!“ zvolal Wilcox.

A ukazoval na několik tisíc ptáků sedících na skaliskách, kteří se podobali velikým kachnám svým dlouhým, škebli podobným zobákem, a křikem právě tak pronikavým, jako nepříjemným.

„Mohlo by se říci, že to jsou malí vojáci, kteří jsou před svým velitelem na přehlídce,“ řekl Service.

„To jsou tučňáci,“ odpověděl Baxter, „a ty nestojí ani za výstřel.“

Tito hloupí ptáci, s nohama příliš dozadu, stáli celým tělem téměř kolmo a také je ani nenapadlo, aby snad uprchli, a tak by mohli být pobíjeni holí. Doniphan také měl sto chutí dát se do neprospěšného zabíjení, avšak Briant byl tak moudrý, že mu v tom zabránil, a kajky byly nechány na pokoji.

Ačkoliv tito ptáci nebyli k žádnému užitku, bylo tam množství jiných zvířat, jejichž tuk mohl sloužit k osvětlování French Cavern na příští zimu.

Byli tam rypouši sloní, kteří se povalovali na ledě, jenž pokrýval skaliska. Avšak, kdyby chtěli skolit několik z nich, museli by je zaskočit z vnější strany pásma skalisek. Sotva se však Briant se svými druhy přiblížil, prchli podivuhodnými skoky a zmizeli pod vodou. Nezbylo, než aby někdy později uspořádali zvláštní výpravu na tyto obojživelníky.

Když chlapci pojedli trochu potravin, které vzali s sebou, pozorovali záliv v celé jeho rozloze.

Od ústí řeky Zealand až k předhoří False Sea se rozkládala širá bílá pláň. Kromě kajek a mořských ptáků, jako bouřliváčků a bílých i šedých racků, se zdálo, že ostatní vesměs pobřeží opustili a zalétli do nitra ostrova, kde mohli spíš najít potravu. Na dvě až tři stopy pokrýval sníh pobřeží a zbytky škuneru zapadly pod touto širou pokrývkou. Vyvržené mořské řasy, které byly dlouhou řadou nakupeny kolem bradel, dokazovaly, že záliv Seagulla nebyl napaden prudkými bouřemi, jež zuřily za rovnodennosti.

I oceán byl dosud pustý až k nejzazší hranici obzoru, jak již pozoroval Briant před třemi dlouhými měsíci. A za nimi na sta mil vzdálen byl Nový Zéland, o němž doufali, že jej jednoho dne opět spatří.

Baxter pak vytáhl na stožár novou vlajku, kterou přinesli, a upevnil tabulku, která označovala polohu French Cavern, vzdáleného šest mil proti proudu řeky. Pak v jednu hodinu odpoledne nastoupili zpáteční cestu po levém břehu. Cestou zastřelil Doniphan pár kachen a čejek, které poletovaly nad řekou, a ve čtyři hodiny, kdy den se již šeřil, dorazili do French Cavern. Tam Gordona informovali o všem, co se přihodilo, a protože se v zálivu Seagulla zdržovalo hodně tuleňů, domluvili se, že na ně podniknou lov, jakmile by to počasí dovolovalo.

Skutečně drsné období se chýlilo ke konci. Během posledního srpnového týdne a začátkem září získal vítr z oceánu převahu. Netrvalo dlouho a sníh začal tát. Hladina jezera se začala lámat s hrozným hlukem. Kry, které se nerozlámaly na místě, se hnaly prudce do řeky, kupily se na sebe a nastala ledová zácpa, která úplně povolila teprve 10. září.
