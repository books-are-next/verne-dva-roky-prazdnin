---
title: XX. KAPITOLA
---

Odpočinek na South Cape u oceánu – Doniphan, Cross, Webb a Wilcox – Roztržka – Kraj Downs Lands – East River – Dolů po levém břehu – Příchod k ústí

Šest týdnů po těchto příhodách k páté hodině večer se zastavili čtyři mladí osadníci na jižním cípu Family Lake.

Bylo 10. října. Vliv krásného ročního období se již začal všude projevovat. Pod stromy obalenými svěží zelení se již země zdobila jarními krásami. Lahodný větřík čeřil hladinu jezera, kterou zlatily poslední paprsky slunce, jež ozařovaly dosud širou pláň South Moors, vroubenou úzkým pruhem písčiny. Početná hejna ptactva zalétala za štěbetání k nočnímu odpočinku do lesních stínů nebo do rozsedlin pobřežní vysočiny. Různé skupiny neustále zelených stromů, jako smrky, věčně zelené duby a opodál jedlový les v šířce několika akrů, se zdvihaly z této jednotvárné pláně Chairman Island. Lesnatý rámec jezera byl na tomto místě přerušen, a aby se dostali k širé cloně hvozdů, museli kráčet mnoho mil po některém z obou pobřeží.

V téže chvíli veselý oheň zapraskal u kořenů mořské sosny a jeho vonný kouř zanášel vítr nad močály. Nad ohništěm, zhotoveným mezi dvěma kameny, se opékalo pár kachen. Po večeři se tito čtyři chlapci zahalili do svých pokrývek, a zatímco jeden z nich hlídal, ostatní tři klidně spali, až nastal den.

Byli to Doniphan, Cross, Webb a Wilcox – a musíme dodat, za jakých okolností si usmysleli oddělit se od ostatních chlapců.

V prvních týdnech druhé zimy, kterou museli mladí osadníci strávit ve French Cavern, byla atmosféra mezi Briantem a Doniphanem stále napjatější. Laskavý čtenář jistě nezapomněl, s jakým hněvem přijal Doniphan výsledek volby ve prospěch svého soka. Stal se ještě žárlivějším, popudlivějším, a jenom s přemáháním se podroboval rozkazům nového velitele Chairman Island. Jestli se mu nepostavil otevřeně, činil tak jenom proto, že dobře věděl, že by neměl na své straně většinu. Za různých okolností však projevoval tolik zlovůle, že jej Briant nemohl ušetřit spravedlivých výtek. Od příhody při bruslení na Family Lake, kde byla jeho neposlušnost zjevná, ať již se dal unést svou loveckou vášní, nebo si chtěl postavit hlavu, jeho vzpírání se jen zvětšilo a nastal okamžik, kdy byl Briant nucen trestat.

Až do té chvíle si Gordon, jehož tento stav věcí velice znepokojoval, vyžádal od Brianta slib, že se nenechá unést. Dobře však pociťoval, že jeho trpělivost má své meze a že ve všeobecném zájmu a k udržení dobrého řádu je příklad nevyhnutelný. Marně se Gordon snažil přivést Doniphana k lepšímu mínění. Měl-li dříve na něho jakýsi vliv, přesvědčil se, že ten již úplně zanikl. Doniphan mu nemohl zapomenout, že častokrát stál na straně jeho soka. Gordonovo zakročení tedy nemělo žádný výsledek, a tak hluboce zarmoucený hleděl vstříc neblahému rozuzlení, které na sebe nedalo dlouho čekat.

Za takového stavu věcí bylo zjevné, že dobrá shoda, tak nevyhnutelná ke spokojenosti obyvatelů French Cavern, byla porušena. Každý cítil tíhu tohoto stavu, který znesnadňoval celkový život.

Kromě hodin, kdy jedli pohromadě, Doniphan a jeho přívrženci Cross, Webb a Wilcox, kteří mu čím dál tím víc podléhali, žili odděleni. Pokud jim bránilo počasí vyjít si na lov, usedli v koutě haly a tam spolu šeptem rozmlouvali.

„Je jisté,“ řekl jednoho dne Briant Gordonovi, „že všichni čtyři mají něco za lubem.“

„Snad ne proti tobě, Briante?“ odpověděl Gordon. „Myslíš, že by se pokoušeli ztížit tvé postavení…? Doniphan se neodváží…! Ty víš, že jsme s tebou, a také on si je toho vědom!“

„Možná že Wilcox, Cross, Webb a on pomýšlejí se od nás odtrhnout!“

„Toho se skutečně obávám, Briante, a podle mého soudu bychom neměli žádné právo jim v tom bránit.“

„Nemyslíš, Gordone, že by se chtěli usadit jinde?“

„Na to oni snad přece jen nepomýšlejí, Briante?“

„Právě naopak, myslí na to! Viděl jsem, jak si Wilcox obkresloval mapu Françoise Baudouina, a to patrně z toho důvodu, aby ji vzali s sebou.“

„Wilcox že to učinil?“

„Ano, Gordone, a věř mi, abych učinil konec podobným nepříjemnostem, bude lépe, abych uvolnil své postavení ve prospěch někoho jiného… buď tebe, Gordone, nebo samého Doniphana. To udělá konec všemu nepřátelství.“

„Nikoliv, Briante!“ odpověděl Gordon důrazně. „Nikoliv! Tím bys porušil své povinnosti vůči těm, kteří tě zvolili, i vůči sobě samému!“

Za takových neblahých nedorozumění uběhla zima. V prvních dnech října bylo po mrazech a hladina jezera i řeky byly úplně bez ledu. A tu – večer 9. října – Doniphan prohlásil, že s Webbem, Crossem a Wilcoxem opustí French Cavern.

„Vy nás chcete opustit?“ zeptal se Gordon.

„Vás opustit? Nikoliv, Gordone!“ odpověděl Doniphan. „Cross, Wilcox, Webb a já máme pouze v úmyslu usadit se v jiné části ostrova.“

„A proč, Doniphane?“ vyptával se Baxter.

„Zcela jednoduše proto, že si přejeme žít podle své vůle, a řeknu bez obalu, poněvadž nehodláme poslouchat Briantovy rozkazy!“

„Rád bych věděl, co mně můžeš vytýkat, Doniphane?“ zeptal se Briant.

„Nic… jedině to, že jsi naším velitelem!“ odpověděl Doniphan. „Neměli jsme již Američana velitelem osady…? Nyní nám poroučí Francouz…! Zanedlouho snad bude zvolen také Moko…“

„To snad nemyslíš vážně?“ zeptal se Gordon.

„Ano, vážně,“ odvětil Doniphan hrdým tónem, „a jestli se našim druhům líbí mít za velitele někoho jiného než Angličana, nelíbí se to mým přátelům a mně!“

„Dobře!“ odpověděl Briant. „Wilcox, Webb, Cross a ty, Doniphane, můžete jít, kam budete chtít, a odnést si část předmětů, na něž máte právo.“

„O tom jsme nikdy nepochybovali, Briante, a již zítra opustíme French Cavern.“

„Ať jen nikdy nelitujete svého rozhodnutí!“ podotkl Gordon, jenž věděl, že každá domluva by zde byla marná.

Úmysl, který chtěl Doniphan provést, byl tento:

Před několika týdny, když Briant podával zprávu o své výpravě do východní části Chairman Island, tvrdil, že by se tam malá osada mohla usídlit za výhodných podmínek. Pobřežní skály tvořily četné jeskyně, východní hvozdy dosahovaly od Family Lake až k pobřeží, East River poskytovala pitnou vodu, srstnatá i pernatá zvěř se na jeho březích jen hemžila – zkrátka, bylo by tam snadné žít tak jako ve French Cavern a mnohem lépe než v zálivu Seagulla. Kromě toho přímá vzdálenost mezi French Cavern a pobřežím oceánu obnášela jen dvanáct mil, počítaje šest mil plavby po jezeře a zrovna tolik po proudu East River. Tedy pro případ nouze mohli docela snadno zůstat ve spojení s French Cavern.

Když Doniphan zeširoka vyložil veškeré tyto výhody, rozhodli se Wilcox, Cross a Webb, že se s ním usadí na druhém pobřeží ostrova.

Avšak Doniphan se nechtěl vydat k Deception Bay po vodě. Dojít až k jižnímu cípu Family Lake, obejít je a po protějším pobřeží se vydat až k East River, čímž by byl také poznán jiný kraj, který ještě nikdo z nich nespatřil, a potom se pustit po proudu řeky lesy až k jejímu ústí – takový byl rozvrh cesty, jakou chtěl nastoupit. Byla to dost dlouhá cesta – asi patnáct nebo šestnáct mil – avšak jeho přátelé a on ji podnikli jako lovci. Z toho důvodu nechtěl Doniphan použít jolu, jejíž řízení vyžadovalo zkušenější ruku, než byla jeho. Skládací člun si chtěl vzít pro případ, kdyby se měli přeplavit přes East River nebo nějakou řeku, která snad tekla na východě ostrova.

Ostatně tato první výprava měla mít za účel poznat pobřeží Deception Bay a vyhledat vhodné místo, kde by se mohl Doniphan se svými třemi přáteli trvale usadit. Nechtěli se proto příliš obtěžkat zavazadly a rozhodli se, že si vezmou dvě pušky, čtyři revolvery, dvě sekery, dostatečnou zásobu střeliva, udice, cestovní pokrývky, kapesní kompas, lehký kaučukový člun a něco málo konzerv, neboť nepochybovali, že lov zvěře a ryb jim poskytne hojnou kořist k ukojení potřeb. Kromě toho tato výprava – jak se domnívali – neměla trvat déle než šest nebo sedm dní. Až by si vyhledali obydlí, chtěli se vrátit do French Cavern, tam si vzít část předmětů, které pocházely ze Seagullu a jejichž byli oprávněnými vlastníky, a naložit je na vůz. Kdyby je snad chtěl Gordon nebo někdo jiný navštívit, chtěli je vřele uvítat, avšak za stávajících podmínek neměli nijak v úmyslu žít nadále společně s ostatními. Tomu se rozhodně bránili a také nic by je nepřinutilo změnit jejich úmysly.

Druhý den, sotva se rozednilo, rozloučili se Doniphan, Cross, Webb a Wilcox se svými druhy, kteří byli velice zarmoucení, že došlo k této roztržce. Možná že oni sami byli více dojatí, než dali najevo, ačkoliv se pevně dohodli na tom, že svůj úmysl provedou, přičemž z větší části hrála úlohu pýcha. Když je Moko převezl na jole na druhý břeh řeky Zealand, rychle se vzdálili, zkoumajíce současně dolní část Family Lake, které se pomalu zužovalo, i nedozírnou rovinu South Moors, na jejíž konec nedohlédli ani jižním, ani západním směrem.

Cestou na samém okraji bažiny zastřelili několik ptáků. Doniphan dobře chápal, že bylo nutné šetřit střelivem, a spokojil se zastřelením zvěře, která byla nutná k denní obživě.

Obloha byla zatažená, i když nehrozila deštěm, a vítr, jak se zdálo, měl trvale vát na severovýchod. Za celý den ušli čtyři chlapci jen asi pět nebo šest mil a dorazili večer v pět hodin na konec jezera, zastavili se, aby tam strávili noc.

Tyto události se seběhly ve French Cavern od posledních dnů měsíce srpna až do 10. října.

Tak tedy Doniphan, Cross, Wilcox a Webb byli v té chvíli vzdáleni od svých nejbližších kamarádů, od nichž je nikdy žádná záminka neměla odloučit! Necítili se již být osamělými? Ano, snad! Avšak rozhodnuti, že provedou svůj úmysl až do konce, pomýšleli pouze na to, aby si zařídili nový domov na některém jiném místě Chairman Island.

Příštího dne, po dost chladné noci, kterou jen veliký oheň, který byl udržován až do svítání, činil snesitelnou, se všichni čtyři připravovali vydat se dál. Na jihu, kde oba břehy splývaly, tvořilo Family Lake velice ostrý úhel, pravý břeh směřoval téměř kolmo k severu. Na východě byl kraj dosud bažinatý, ačkoliv voda tam nezaplavovala travnaté vyvýšeniny, položené několik stop nad jezerem. Tu a tam bylo vidět také již křoví, traviny a skupiny stromoví. Protože se tato krajina zdála být utvořena ze samých naplavenin, nazval ji Doniphan Downs Lands. Potom, neboť se nechtěl pustit neznámou krajinou, se rozhodl, že se vydají podél břehu až k East River a odtud k pobřeží, které již poznal Briant. Prohlídka celé Downs Lands byla ponechána na pozdější dobu.

Avšak dříve než se vydali na další cestu, rozhovořili se o ní jeho přátelé i on.

„Jsou-li vzdálenosti na mapě správně naznačeny,“ řekl Doniphan, „můžeme dorazit po sedmi mílích chůze k East River, a to je možné dokázat bez velké únavy do večera.“

„Proč se nemáme vydat přímo na severovýchod, tak, abychom se dostali hned k ústí řeky?“ poznamenal Wilcox.

„Ovšem, tím bychom si ušetřili celou třetinu cesty,“ souhlasil Webb.

„Nepopírám,“ odpověděl Doniphan, „avšak proč se máme odvažovat do těchto bažinatých krajin, které neznáme, a vydat se nepříjemnosti, že bychom se museli zase vrátit zpět? Právě naopak, půjdeme-li podél břehu jezera, máme větší naději, že se nám do cesty nepostaví žádná větší překážka!“

„A pak,“ dodal Cross, „vždyť se nám jedná o to, abychom prozkoumali tok East River.“

„Zajisté,“ odvětil Doniphan, „vždyť tato řeka tvoří přímé spojení mezi pobřežím a French Cavern. Kromě toho, půjdeme-li podél ní, budeme mít příležitost prohlédnout si les, kterým protéká.“

Po těch slovech se vydali rázným krokem na pochod. Úzká stezka se vinula asi tři nebo čtyři stopy nad hladinou jezera, na druhé straně po pravé ruce se rozkládala daleká pláň naplavenin.

V jedenáct hodin se zastavil Doniphan se svými přáteli u malého zálivu, stíněného velikými buky, aby pojedli. Odtud, až kam stačil zrak dohlédnout, šířila se východním směrem zmatená směs zeleně a zakrývala obzor.

Ráno Wilcoxem zastřelený aguti měl sloužit za pokrm a Cross, jenž zde zastupoval Moka jako vrchní kuchař, jej jakž takž upravil. Sotvaže si dopřáli čas, co se na žhavých uhlících upeklo několik řízků, co je snědli a ukojili zároveň žízeň i hlad, již Doniphan a jeho přátelé kráčeli zase po břehu Family Lake dál.

Les, po jehož okraji se jezero prostíralo, se skládal ze stejných druhů stromů jako Traps Woods v západní části. Jedině snad listnaté stromy, jejichž listí neopadávalo, tam byly zastoupeny ve větším množství. Bylo tam zejména mnohem víc mořských sosen, smrků a trvale zelených dubů než bříz a buků – a všechny vynikaly podivuhodnými rozměry.

Doniphan mohl také potvrdit – k velikému potěšení – že i fauna v této části ostrova byla neméně různá a početná. Několikrát se jim ukázali guanakové, vikuně, jakož i hejno nanduů, kteří když se v jezeře napili, ihned se vzdálili. Zajíci mary, tukotukové, pižmoni a jiná pernatá zvěř se tam jen hemžila.

V šest hodin večer se zastavili k odpočinku. Na tomto místě byl břeh jezera přerušen vodním proudem, jenž byl jedním z výtoků jezera. Snad to byl, a byl to skutečně, East River. Doniphan to poznal tím snadněji, když pod skupinou stromů v pozadí úzkého zálivu našel stopy ležení, totiž oharky z ohniště.

Tam Briant, Jacques a Moko vystoupili při své výpravě k Deception Bay, tam strávili svou první noc.

Doniphan, Webb, Wilcox a Cross nemohli udělat nic lepšího než se utábořit na tomto místě, rozžehnout uhaslé oharky a po večeři se uložit pod stejnými stromy, které byly útulkem jejich druhům.

Když před osmi měsíci pobýval Briant na tomto místě, skutečně si nepomyslel, že čtyři z jeho druhů sem přijdou s úmyslem, aby žili odděleně od ostatních v této části Chairman Island.

Možná že když byli tak daleko od pohodlného obydlí ve French Cavern, kde mohli podle své vůle zůstat, možná že Cross, Wilcox a Webb litovali svého kousku! Avšak jejich osud v té chvíli lpěl na Doniphanovi, a Doniphan byl příliš hrdý, než by uznal, že jednal nesprávně, příliš tvrdohlavý, než by upustil od svých záměrů, a příliš žárlivý, než by se sklonil před svým soupeřem.

Když nastal den, navrhl Doniphan, aby se neodkladně přepravili přes řeku.

„Musíme to v každém případě udělat,“ řekl, „a postačí jeden den, abychom došli až k ústí, k němuž máme nějakých pět nebo šest mil.“

„A také,“ podotkl Cross, „na levém břehu řeky nasbíral Moko limbové ořechy, a i my se jimi můžeme zásobit na cestu.“

Skládací člun byl tedy rozložen, a jakmile jej dostali na vodu, přepravil se Doniphan na protější břeh, když předtím upevnil na záď člunu provaz, který jeho přátelé drželi. Několika rozmachy vesel přeplul brzy třicet nebo čtyřicet stop, které v těch místech řeka měřila. Tak si ostatní pomocí provazu přitáhli člun a Wilcox, Webb a Cross, jeden po druhém, se dostali na druhý břeh.

Potom Wilcox gumový člun opět složil jako cestovní brašnu, přehodil jej přes rameno a dali se na cestu. Není pochyby, že by bylo méně namáhavé pustit se po proudu East River na jole, jak to provedli Briant, Jacques a Moko. Protože však gumový člun unesl pouze jednu osobu, museli se spokojit tímto dopravním prostředkem.

Tento den byl velice namáhavý. Hustý les, jeho půda, vysoké traviny, přes které ležely větve, polámané posledními bouřemi, mnohé bažiny, které museli obcházet, zdržovaly jejich příchod k pobřeží. Cestou se Doniphan přesvědčil, že francouzský trosečník nezachoval v této části ostrova tolik stop o své návštěvě jako v neprostupných houštinách Traps Woods. A přesto bylo nepochybné, že tuto část dobře prozkoumal, neboť jeho mapa přesně označovala tok East River až k Deception Bay.

Krátce před polednem se zastavili, aby pojedli právě na místě, kde rostly limby. Cross natrhal množství těchto plodů, na kterých si všichni pochutnali. Pak se měli ještě dvě míle plahočit houštinami, dokonce si museli prosekávat cestu sekerou, aby mohli kráčet podél proudu.

Tímto zdržením se dostali na okraj lesa teprve v sedm hodin večer. Doniphan nemohl rozeznat tvar pobřeží, neboť již nastávala noc. Viděl jen pěnou ohraničenou čáru před sebou a slyšel táhlý a vážný hukot oceánu vrážejícího na pobřeží.

Rozhodli se, že se zastaví na tomto místě, aby přespali pod hvězdnatým nebem. Příští noc jim měla zajisté poskytnout lepší útulek v pobřežních jeskyních nedaleko ústí řeky.

Když se utábořili, snědli svou večeři skládající se z řízků agutiho, upečených nad hranicí uschlých větví, a z ořechů, které nasbírali pod limbami.

Dohodli se, že z opatrnosti budou přikládat na oheň až do svítání, a pro první hodiny se tohoto úkolu ujal Doniphan.

Pod rozložitými větvemi sosny pak ulehli Wilcox, Cross a Webb velice unavení dlouhým denním pochodem.

Doniphan jen stěží odolal spánku. Zpočátku se přece jen přemohl, avšak když nastal okamžik, kdy měl být vystřídán některým ze svých přátel, spali všichni tak blaženým spánkem, že se nemohl odhodlat, aby někoho z nich vzbudil.

Kromě toho v lese bylo takové ticho a i v okolí ležení, že se nemuseli ničeho obávat, jako by byli v samém French Cavern.

A tak když dostatečně přiložil na hranici, ulehl Doniphan pod stromem. Tam se mu ihned sklížily oči, aby se neotevřely, až vyšlo slunce nad dálným obzorem oceánu, jenž dosahoval až k obloze.
