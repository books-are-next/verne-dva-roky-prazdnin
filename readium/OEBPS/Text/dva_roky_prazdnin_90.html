<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="e-bookprozatext">Za jejich nepřítomnosti se Doniphanův stav zlepšil.
Statečný chlapec již mohl stisknout ruku svého přítele Brianta. Jeho dech,
protože plíce nebyly zasaženy, nebyl obtížný. Ačkoliv musel zachovávat co
nejpřísnější dietu, začal již získávat síly a pod bylinnými obklady, které Caty
každé dvě hodiny obnovovala, se musela rána brzy zacelit. Ovšem pak nastalo
dlouhé uzdravování. Avšak Doniphan měl tolik tělesné síly, že uzdravení bylo
jen otázkou času.</p>

<p class="e-bookprozatext">Příští ráno ihned začali s opravami lodi. Nejdříve se
museli zapřáhnout k lanům, aby vytáhli šalupu na břeh. Byla třicet stop dlouhá
a uprostřed šest stop široká. Takto úplně postačila pro sedmnáct cestujících,
kteří v osadě, i s Caty a kormidelníkem, žili.</p>

<p class="e-bookprozatext">Po namáhavém začátku pokračovaly práce již pravidelně.
Stejně obratný lodní tesař jako kormidelník vyznal se skvěle ve stavbě lodi a dovedl
si také vážit Baxterovy obratnosti. Materiálu, stejně jako nástrojů, měli
dostatek. Zbytkem žebroví škuneru se polámaná žebra šalupy dala nahradit, za
prohnuté vnější stěny a přelámané trámy zhotovili nové. Staré konopí, napuštěné
borovou pryskyřicí, ucpalo pak všechny trhliny lodi.</p>

<p class="e-bookprozatext">Šalupa, která byla dříve opatřena krytem jen na přídi,
byla pokryta ze dvou třetin, čímž poskytovala při špatném počasí lepší ochranu,
ačkoliv se nepohody v letním období nemuseli obávat. Cestující se tedy mohli
podle libosti zdržovat na palubě nebo pod palubou. Bramec<a title="" href="../Text/dva_roky_prazdnin_93.html#_ftn26" class="pcalibre pcalibre1" id="_ftnref26"><span class="msofootnotereference"><span class="calibre13"><span class="msofootnotereference"><span class="calibre14">[26]</span></span></span></span></a> ze <span class="e-bookdejapoznamkychar">Seagullu</span> nahrazoval hlavní stěžeň a Caty se
podařilo pod vedením kormidelníka ze zásobárny jachty pořídit hlavní plachtu,
jakož i zadní a pohyblivou plachtu. S takovou výstrojí byla rovnováha lodi
zajištěna mnohem lépe a mohl být využíván vítr každého směru i každé síly. Tyto
práce si vyžádaly plných třicet dnů a byly ukončeny teprve 8. ledna. Potom se
jednalo ještě o podrobnostech výzbroje a výstroje.</p>

<p class="e-bookprozatext">Kormidelník nezapomněl na nic, co bylo nutné, aby
šalupa vyhovovala ve všem co možná nejlépe. Měla se hodit k plavbě průlivy
Magellanova souostroví, rovněž i k tomu, aby se mohla v případě nouze vydat,
hnána plachtami, na cestu dlouhou sto mil, kdyby nebylo vyhnutí plout podél
východního pobřeží poloostrova Brunswick až k přístavu Punta Arenas.</p>

<p class="e-bookprozatext">Je nutné ještě podotknout, že během poslední doby byly
slavnostně oslaveny Vánoce a také první den roku 1862 – tento rok již nemínili
mladí osadníci strávit na svém ostrově.</p>

<p class="e-bookprozatext">Tehdy Doniphanovo uzdravování pokročilo natolik, že
mohl vyjít z haly, ačkoliv se ještě cítil dost slabý. Zdravý vzduch a přiměřená
potrava mu očividně dodávaly síly. Ostatně jeho přátelé nechtěli vyplout dříve,
dokud by nebyl schopen, aby bez nebezpečí, že by se nemoc mohla obnovit, mohl
vydržet několikatýdenní plavbu.</p>

<p class="e-bookprozatext">Zatím byl do French Cavern opět zaveden obvyklý způsob
života.</p>

<p class="e-bookprozatext">Je potřeba přiznat, že vyučovací hodiny a přednášky
nebyly již zachovávány tak přísně. Jenkins, Iverson, Dole a Costar se ostatně
domnívali, že mají prázdniny.</p>

<p class="e-bookprozatext">Lze si domyslet, že Wilcox, Cross a Webb začali opět
pořádat lovy nejen na pokraji South Moors, ale i v houštinách Traps Woods. Nyní
již pohrdali jámami i oky, ačkoliv Gordon stále varoval před zbytečným plýtváním
střelivem. Rány padaly hned tu, hned támhle, takže Mokova spižírna byla brzy
přeplněna čerstvou zvěřinou, čímž byla zaručena úspora konzerv na cestu.</p>

<p class="e-bookprozatext">Ach, kdyby tak Doniphan mohl zastávat úřad loveckého
velitele osady, jak horlivě a nadšeně by pronásledoval pernatou i srstnatou
zvěř, zvláště když by již na nějaké té ráně nezáleželo! Skutečně těžce nesl, že
se nemohl přidat ke svým přátelům. Musel však mít strpení, aby neprovedl
nějakou nerozvážnost.</p>

<p class="e-bookprozatext">V posledních deseti dnech měsíce ledna začal již Evans
nakládat na loď. Briant a ostatní chlapci by si přáli, aby bylo naloženo všechno,
co zachránili ze <span class="e-bookdejapoznamkychar">Seagulla.</span> Ale
protože nebylo místo, nebylo to možné – museli vybrat jen to nejdůležitější.</p>

<p class="e-bookprozatext"><span class="calibre17">V první řadě Gordon
ukryl bezpečně na lodi peníze, které kdysi našel na jachtě a jež mladým
osadníkům mohly cestou k domovu velice pomoci. Moko se pak důkladně postaral o potraviny
pro sedmnáct cestujících, a to nejen na cestu vypočítanou na několik týdnů, ale
i pro delší dobu, že by byli okolnostmi nuceni vystoupit na některý ostrov
souostroví dříve, než by dorazili do Punta Arenas, přístavu Galant nebo
přístavu Tamar.</span></p>

<p class="e-bookprozatext">Ze zbraní byly složeny do truhel šalupy pušky i revolvery.
Doniphan trval na tom, aby na ostrově nebyla ponechána ani obě malá děla z jachty.
Přestože dost zatížily loď, mohli se jich cestou kdykoliv zbavit.</p>

<p class="e-bookprozatext">Briant vzal s sebou také veškerou zásobu oděvů, aby se
mohli podle potřeby převlékat, větší část knih z knihovny, nejnutnější nářadí a
náčiní k vaření – mezi jiným i jedna kamna ze zásobárny – a nakonec i nástroje
potřebné k plavbě, jako námořní hodiny, dalekohledy, kompasy, lanoví, návěstní
svítilny a skládací gumový člun. Wilcox k tomu přibral šňůry, provazy i sítě,
aby cestou mohli lovit ryby.</p>

<p class="e-bookprozatext">Sladkou vodou, která byla k plavbě načerpána z řeky
Zealand, dal Gordon naplnit deset menších sudů, které pak byly pečlivě uloženy
v podpalubí lodi. Nezapomněli také na brandy, gin a nápoje upravené z jahod,
trulky a algarroby, pokud byly ještě v zásobě.</p>

<p class="e-bookprozatext">Dne 3. února bylo všechno připraveno a složeno. Nyní
se jednalo pouze o stanovení dne odjezdu, což se mělo stát, jakmile by byl Doniphan
schopen vydržet plavbu.</p>

<p class="e-bookprozatext">Statečný chlapec navrhl, aby nebyly činěny dlouhé
odklady. Jeho rána se úplně zacelila, chuť k jídlu se mu vrátila, takže si
musel dávat pozor, aby nejedl příliš. Podporován Briantem a Caty, procházel se
nyní každý den několik hodin po Sport Terrace.</p>

<p class="e-bookprozatext">„Odplujme…! Bez prodlení!“ řekl. „Už sám bych byl rád
na cestě…! Mořský vzduch mne uzdraví úplně!“</p>

<p class="e-bookprozatext">Odjezd byl tedy stanoven na den 5. února.</p>

<p class="e-bookprozatext">V předvečer onoho dne pustil Gordon všechna domácí
zvířata opět na svobodu. Guanakové, vikuně, dropi a pernatá zvěř – všichni se
vděčně rozprchli. Jedni, co mohli, utíkali, druzí odlétali do dálky, hnáni
touhou po svobodě.</p>

<p class="e-bookprozatext">„Nevděčníci!“ zvolal Gordon. „Taková je odměna za naši
péči, kterou jsme je zasypávali!“</p>

<p class="e-bookprozatext">„Takový už je svět!“ odpověděl Service s komickou
vážností, takže jeho filozofický výrok byl provázen všeobecným smíchem.</p>

<p class="e-bookprozatext">Druhý den ráno se posadili mladí cestující na šalupě,
k níž Evans přivázal vzadu na vlečné lano jolu – pro všechny případy.</p>

<p class="e-bookprozatext">Dříve však než odvázali od břehu provazy, jimiž byla
šalupa přivázána, chtěli Briant a jeho přátelé ještě jednou navštívit hroby
Françoise Baudouina a Forbese. Naplněni zbožnými pocity se tam všichni odebrali
a poslední vroucí modlitbou věnovali nešťastným své vzpomínky.</p>

<p class="e-bookprozatext">Doniphan se posadil na zádi lodi u Evanse, jenž měl
řídit kormidlo. Na přídi u plachetních lan stáli Briant a Moko, ačkoliv při plavbě
po řece Zealand se museli více spoléhat na proud než na vítr, jehož směr se
podél vysočiny Auckland Hill častokrát měnil.</p>

<p class="e-bookprozatext">Ostatní, jakož i Phann, usedli dobromyslně na kryt
přídě.</p>

<p class="e-bookprozatext">Lana byla uvolněna a vesla rozbrázdila vody.</p>

<p class="e-bookprozatext">Trojnásobné „Hurrrá!“ pozdravilo obydlí, které
poskytovalo bezpečný útulek celou řadu měsíců mladým osadníkům, a všichni
hluboce dojatí, zejména Gordon, který byl nešťastný, že musel opustit svůj
ostrov – hleděli, jak Auckland Hill mizel za stromy kupícími se na pobřeží.</p>

<p class="e-bookprozatext">Po řece Zealand se však šalupa nedostala tak rychle. U
slatiny Bog Woods musel Evans v poledne zakotvit.</p>

<p class="e-bookprozatext">Tato část řeky byla dost mělká, takže by se těžce
naložená šalupa mohla poškodit. Bylo proto správnější, aby počkali na příliv a pak
s nastalým odlivem pluli dál.</p>

<p class="e-bookprozatext">Tato zastávka trvala šest hodin. Cestující jí využili
k bohatému obědu a Wilcox s Crossem vystoupili na břeh, aby zastřelili na
okraji South Moors několik bekasin.</p>

<p class="e-bookprozatext">Dokonce samému Doniphanovi se podařilo ze zádi šalupy
zastřelit pár pěkných tinam, které poletovaly nad pravým břehem. Tím byl ovšem
úplně vyléčen.</p>

<p class="e-bookprozatext"><span class="calibre16">Teprve pozdě večer
dorazila šalupa k ústí řeky. Protože tma bránila proplétat se úzkými průlivy
mezi pásem bradel, chtěl Evans jako opatrný námořník počkat do druhého dne, aby
vypluli na oceán.</span></p>

<p class="e-bookprozatext">Byla klidná noc. K večeru se utišil vítr, a když
mořské ptactvo, skalní holubi, rackové a potápky zaletěli do svých hnízd v dírách
pobřežních skal, panovalo v zálivu Seagulla hluboké ticho.</p>

<p class="e-bookprozatext">Druhý den vál příznivý vítr od pevniny, čímž bylo
snadné dosáhnout nejzazšího konce South Moors. Využili toho větru, aby urazili
dvacet mil – při větru vanoucím od oceánu by jim to nebylo umožněno.</p>

<p class="e-bookprozatext">Za svítání dal Evans roztáhnout všechny tři plachty
šalupy a tato, řízena jistou rukou kormidelníka, vyplula z řeky Zealand.</p>

<p class="e-bookprozatext">V téže chvíli se zraky všech zahleděly na hřeben
Auckland Hill, pak na poslední skály v zálivu Seagulla, které zmizely, když
objeli mys Ameriky.</p>

<p class="e-bookprozatext">Zazněl výstřel z děla a trojnásobné „Hurrrá!“
následovalo za ním, zatímco vlajka Spojeného království zavlála na stožáru.</p>

<p class="e-bookprozatext">O osm hodin později veplula šalupa do průlivu u ostrova
Cambridge, obeplula Jižní mys a blížila se obrysům ostrova královny Adelaidy.</p>

<p class="e-bookprozatext">A tehdy se poslední bod Chairman Island rozplynul na
severním obzoru.</p>

</div>
</body>
</html>