---
title: XIX. KAPITOLA
---

**Stožár na znamení – Prudké mrazy – Plameňák – Pastva – Jacquesova obratnost – Neposlušnost Doniphana a Crosse – Mlha – Jacques v mlhách – Rány z děl od French Cavern – Černé body – Doniphanovo chování**

Chlapci zvolili Brianta pro jeho úslužnou povahu, odvahu, kterou prokázal za všech příležitostí, kde se jednalo o blaho osady, i pro jeho neúnavnou obětavost, věnovanou všeobecnému zájmu. Od toho dne, kdy doslova převzal velení škuneru za jeho plavby z Nového Zélandu k Chairman Island, nikdy neustoupil před žádným nebezpečím ani námahou. Ačkoliv byl jiné národnosti, všichni ho milovali, velcí i malí – obzvláště ti malí, jimiž se neustále tak horlivě zaměstnával, a právě ti svorně hlasovali pro něho. Pouze Doniphan, Cross, Wilcox a Webb nechtěli uznat Briantovy vlastnosti. Dobře však věděli, že soudí nespravedlivě o zásluhách svého druha.

Jakkoliv Gordon předvídal, že tato volba jenom podpoří nesváry, jakkoliv bylo možné se obávat, že Doniphan a jeho přívrženci způsobí nějakou nemilou roztržku, neváhal Briantovi blahopřát. Měl jednak velmi mírnou povahu, aby neuznal uskutečněnou volbu, jednak byl rád, že se již nemusel zaměstnávat stálým vypočítáváním a správou potřeb ve French Cavern.

Od toho dne však bylo zjevné, že Doniphan a jeho tři přátelé byli rozhodnuti, že se nepodrobí tomuto stavu věcí, ačkoliv Briant přislíbil, že jim neposkytne žádnou příležitost, která by je donutila k výstřednostem.

Jacques s jakýmsi překvapením a obdivem hleděl na svého bratra, že volbu přijal.

„Chceš tedy…?“ řekl a ani nedokončil větu, kterou si Briant doplnil a odpověděl mu šeptem:

„Ano, chci, dokonce chci udělat ještě víc, než bylo dodnes, abych napravil tvou vinu.“

„Děkuji ti, bratře,“ odpověděl Jacques, „a nikdy a nikde mne nešetři!“

Příští den nastal opět ten všední pořádek, který dlouhé zimní dny činil tak jednotvárnými.

Dříve však, než by tuhé mrazy zamezily výpravu do zálivu Seagulla, předsevzal si Briant opatření, jehož vhodnost se brzy projevila.

Jak víme, byl na nejvyšším temeni Auckland Hill vztyčen návěstní stožár. Z vlajky, která vlála na stožáru, zbyly již jenom cáry, což způsobily větry z oceánu, jež zuřily po několik týdnů. Bylo tedy nutné vyměnit ji za nějaké vhodné znamení, které by sneslo i zimní bouřky. Na radu Brianta zhotovil Baxter jakýsi balon z pružného rákosí a sítin, které bujely na okraji močálu, a jenž snadno mohl vzdorovat, protože jím mohl vítr provívat. Když byla tato práce skončena, byla podniknuta poslední výprava k zálivu, a to dne 17. června, a vlajka Spojeného království nahrazena tímto novým znamením, jež bylo vidět v obvodu mnoha mil.

Zatím však nebyl daleko okamžik, kdy se Briant a jeho „poddaní“ museli uzavřít do French Cavern. Teplota klesala dost pomalu, ale neustále níž a níž, z čehož bylo patrné, že měly nastat trvalé a tuhé mrazy.

Briant dal vytáhnout jolu na břeh a uložit v koutě vysočiny. Tam byla přikryta hustou plachtou, aby následkem sucha nepopraskala. Potom Baxter a Wilcox nalíčili poblíž ohrady oka a vyházeli nové jámy na okraji Traps Woods. Nakonec rozvěsili vzdušné sítě podél levého břehu řeky Zealand, aby do jejich smyček nachytali pernatou zvěř, kterou prudké jižní větry zaháněly do nitra ostrova.

Mezitím Doniphan a dva nebo tři jeho přátelé podnikli na chůdách několik výletů do jižního močáloviště, odkud se nikdy nevraceli jako „sváteční střelci“ s prázdnou, i když z pušek vystřelili jen málo, neboť Briant šetřil střelivem zrovna tak jako Gordon.

V prvních dnech měsíce července se řeka začala potahovat ledem. Několik ker, které se vytvořily na Family Lake, plulo odtokem. Brzy se však kousek nad French Cavern nakupily a utvořily ledovou zácpu a zanedlouho se celá řeka pokryla ledovou pokrývkou. Za trvalých mrazů, které již dostoupily dvanácti stupňů pod nulou, se zajisté dalo očekávat, že již brzy zamrzne i jezero po celé šíři. Skutečně po prudkých vichřicích, které zamrznutí poněkud bránily, se vítr obrátil na jihozápad, obloha se vyjasnila a teplota klesla až na dvacet stupňů pod bod mrazu.

Řád, upravený pro zimní život, byl zachováván při stejných podmínkách jako v předchozím roce. Briant nad ním bděl, avšak nikdy se nedal svést ke zneužití své vážnosti. Všichni ho ochotně rádi poslouchali a zejména Gordon mu usnadňoval jeho úlohu, neboť dával nejlepší příklad poslušnosti. Doniphan a jeho přívrženci se nikdy neprovinili neposlušností. Vykonávali každodenní úkol, jenž obzvláště jim byl svěřen, totiž prohlížet jámy, oka, pasti a vzdušné sítě, vždy se drželi pohromadě, hovořili šeptem a nikdy se neúčastnili všeobecného rozhovoru, ani při jídle, ani za večerních zábav. Měli něco za lubem? Nikdo nevěděl. Zkrátka nezavdávali žádnou příčinu, aby musel Briant zakročit. Snažil se být nestranný ke všem a nejčastěji sám vzal na sebe nejtěžší a nejnesnadnější povinnosti, a také svého bratra nijak nešetřil, který co do horlivosti s ním zápasil o přednost. Gordon sám pozoroval, že povaha Jacquese se začala měnit, a Moko s radostí sledoval, že od příhody, jež se stala mezi ním a Briantem, byl chlapec sdílnější a zúčastňoval se i her se svými kamarády.

Během dlouhých hodin, po které je nutila zima setrvávat v hale, se zaměstnávali učením, a Jenkins, Iverson, Dole i Costar dělali znamenité pokroky. Velcí při jejich vyučování sami činili pokroky. Za dlouhých večerů byly hlasitě předčítány cestopisy, ovšem Service dával přednost četbě svých Robinsonů. Mnohokrát také Garnettova tahací harmonika zaznívala srdceryvnými zvuky, kterými nešťastný hudebník častoval své druhy s politováníhodnou tvrdošíjností. Ostatní zpívali sborem některé písně svého dětství. Po koncertu pak každý šel na své lůžko.

Briant zatím nepřestal pomýšlet na návrat na Nový Zéland. To mu nešlo z mysli. V tom byl pravým opakem Gordona, jenž myslel pouze na zřízení osady na Chairman Island. Briantovo velitelství se tedy vyznačovalo především stálou snahou najít prostředky, jejichž cílem bylo vrátit se do vlasti. Neustále mu tanul na mysli onen bělostný bod, který spatřil v dálce z Deception Bay. Nepatří snad k některé zemi, jež leží v sousedství ostrova? ptával se sám sebe. Nuže, je-li tomu tak, nedala by se postavit nějaká loď, která by je dopravila na tu zemi? Když však o tom hovořil s Baxterem, ten vždy vrtěl hlavou, neboť dobře chápal, že taková práce je nad jejich síly.

„Ach, proč jsme jen dětmi,“ opakoval stále Briant, „ano, jen dětmi, kde bychom měli být muži!“

To jej rmoutilo nejvíc.

Za zimních nocí byli často vyrušeni, ačkoliv ve French Cavern byli zcela v bezpečí. Phann častokrát štěkal, když smečky šelem, zejména šakalů, obléhaly ohradu. Tehdy vyběhl Doniphan a ostatní dveřmi haly ven a snadno zahnali tyto nezvané hosty, když mezi ně hodili hořící polena.

Dvakrát nebo třikrát se ukázali v malých skupinách v okolí jaguáři a pumy, ačkoliv se nepřiblížili tak jako šakalové. Tito byli uvítáni výstřely, i když ze vzdálenosti, ze které na ně bylo vypáleno, nebylo ani možné, aby je smrtelně zranili. Zkrátka, stálo to někdy dost námahy, ochránit ohrazený dvůr pro dobytek.

Dne 24. července se naskytla Mokovi opět příležitost ukázat se zase jednou skvělým v kuchařském umění, neboť upravil kus zvěřiny, na které si všichni, jedni jako mlsálkové, druzí jako labužníci, znamenitě pochutnali.

Wilcox a Baxter, kteří si vzájemně rádi pomáhali, nelenili zřídit pasti na drobnou zvěř, jako ptactvo a hlodavce. Vhodnou úpravou pružných úponů, které se vinuly mezi kmeny stromů v Traps Woods, se jim podařilo zhotovit skutečné smyčky na chycení i větší zvěře. Takováto oka se zhotovovala vždy na vyšlapaných cestičkách srnců a často poskytovala hojnou kořist.

V Traps Woods to ovšem nebyl žádný srnec, ale nádherný plameňák, jenž se v noci na 24. července chytil do oka, ze kterého se nemohl vyprostit. Ráno, když šel Wilcox prohlížet pasti a oka, byl již plameňák staženým okem zardoušen. Byl poté pečlivě oškubán, čistě vykuchán a okořeněn vonnými kořínky a upečen do zlatohněda.

Jednohlasně byl uznán za přímo výtečný pokrm. Každý dostal nejen kousek prsíček, ale také stehýnka, dokonce i po kousku jazýčku, který patřil mezi nejlahodnější pochoutky, jež se nacházely pod širým nebem.

V první polovici měsíce srpna uhodily čtyřikrát tuhé mrazy. S úzkostlivou starostí viděl Briant, jak rtuť teploměru klesala až na 30 stupňů Celsia pod nulu. Vzduch byl neobyčejně čistý, a jak to obyčejně při tak silných sníženích teploty bývá, vítr se zcela utišil.

Za takového počasí nemohl nikdo opustit French Cavern, aby nepromrzl až do kostí, a malým bylo co nejpřísněji zakázáno, aby se ani na chvilku neodvažovali do volného vzduchu. Sami velcí se odvažovali ven jen v nejnutnějších případech, především tehdy, když chtěli přiložit do kamen ve stájích nebo v kurníku.

Naštěstí netrvala tato třeskutá zima dlouho – 6. srpna se obrátil vítr poněkud na západ. V zálivu Seagulla a na pobřeží Wreck Coast se rozzuřily strašné bouře, které když zbičovaly stráně Auckland Hill, s nesrovnatelnou rychlostí přes horský hřbet běsnily dál. French Cavern však jimi v žádném případě neutrpěl. To by muselo snad přijít nějaké zemětřesení, aby otřáslo jeho základy. Tyto nezdolné vichry, které vysokopalubé lodě vrhaly na pobřeží, dokonce i bouraly kamenné budovy, nemohly nic zmoci vůči skalnaté pobřežní vysočině, která se rozkládala uprostřed ostrova. Stromy byly ovšem ve velikém množství vyvráceny – tyto vývraty však ušetřily mladým dřevorubcům těžkou práci, když bylo zapotřebí obnovovat zásoby paliva.

Bouře měly blahodárný účinek, neboť změnily stav ovzduší tak, že nastala obleva. Od té doby teplota stále stoupala a po utišení mohutných větrů se zima udržovala na sedmi až osmi stupních pod bodem mrazu.

Druhá polovice měsíce srpna byla dost snesitelná. Briant mohl přikázat, aby bylo započato venku s prací, kromě lovu ryb, neboť ještě mohutná vrstva ledu pokrývala hladinu řeky i jezera. Prohledávali jámy, pasti a vzdušné sítě, které neustále poskytovaly hojnou kořist bahenního ptactva, takže spíž byla vždy zásobena čerstvou zvěřinou.

Do ohrady přibyli noví obyvatelé, a to mladí dropi a perličky, jakož i pět mláďat, která vrhla vikuňa, a všichni byli dobře opatrováni Servicem a Garnettem.

Za těchto okolností si Briant usmyslel, protože to led dovoloval, uspořádat pro své kamarády velikou zábavu na bruslích. Baxterovi se podařilo zhotovit několik párů bruslí pomocí podélného dřevěného špalíku a železné násady. Chlapci byli již v tomto umění víceméně vycvičení, neboť za kruté zimy jezdívali na bruslích se zálibou již na Novém Zélandu, a těšili se na příležitost, kdy by mohli zkusit své vlohy na ledové hladině Family Lake.

Dne 25. srpna asi v jedenáct hodin dopoledne opustili Briant, Gordon, Doniphan, Webb, Cross, Wilcox, Baxter, Service, Jenkins a Jacques obydlí, zatímco Iverson, Dole a Costar byli zanecháni péči Moka a Phanna, a vydali se vyhledat místo, kde by se rozkládala širá ledová hladina hodící se k bruslení.

Briant vzal s sebou roh, jímž se dávalo znamení v mlhách, aby mohl svolat svou malou družinu v případě, kdyby se někteří z nich odvážili příliš daleko po jezeře. Před odchodem všichni posnídali a počítali, že se do oběda zcela jistě vrátí.

Museli však stoupat podél břehu asi tři míle, než našli vhodné kluziště, neboť v okolí French Cavern byly nakupeny zmrzlé nepravidelné kry. Teprve naproti Traps Woods se mladí osadníci zastavili před velice lákavou hladinou, která se rozšiřovala do nedohledna k východu. Bylo by to skvělé cvičiště pro celý pluk bruslařů.

Je samozřejmé, že Doniphan a Cross si vzali také své pušky, aby mohli zastřelit nějakou zvěř, kdyby se naskytla příležitost. Briant a Gordon, kteří neměli nikdy zálibu v tomto sportu, tam přišli jen proto, aby zabránili nerozumnostem.

Bez nějaké nadsázky byli nejobratnějšími bruslaři osady Doniphan, Cross a – zejména Jacques, který vynikal rychlostí jízdy a jistotou, s jakou opisoval nejspletitější kruhy.

Dříve než dal Briant znamení k jízdě, shromáždil kolem sebe chlapce a řekl jim:

„Nemusím vám zajisté ani připomínat, abyste si počínali moudře a veškerou ješitnost ponechali stranou! Nejsou-li obavy, že by se snad prolomil led, musíme dávat pozor, abychom si nezlomili ruku nebo nohu! Nevzdalujte se mimo dohled! Kdyby však někdo přece jen z nedopatření zajel příliš daleko, nezapomínejte, že Gordon a já vás očekáváme na tomto místě. Jakmile dám znamení tímto rohem, je povinností každého dostavit se k nám!“

Po tomto napomenutí vyrazili bruslaři na jezero a Briant byl uklidněn, když viděl, jak prokazovali obratnost. Jestliže zpočátku někteří upadli, nestalo se vlastně nic, jen to vzbudilo nehorázný smích.

Jacques skutečně dělal pravé divy, jezdil dopředu, pozpátku, na jedné noze, po dvou, vzpřímený nebo v podřepu a opisoval přitom neobyčejně přesné kruhy a elipsy. To Brianta velice potěšilo, když viděl bratra, jak se účastnil her s ostatními!

Nedá se popřít, že Doniphan, tak náruživý sportovec pro všechna tělesná cvičení, byl zachvácen jakousi závistí při pokrocích Jacquese, jemuž všichni z plna srdce tleskali. A netrvalo dlouho a vzdálil se od břehu, nevšímaje si Briantovy výstrahy, a kynul Crossovi, aby ho následoval.

„Hej, Crossi!“ volal na něj. „Vidím hejno kachen… tam dole… na východě…! Vidíš je?“

„Ano, Doniphane!“

„Ty máš svou pušku…! Já také svou… Na lov…!“

„Ale Briant to zakázal…!“

„Dej mi pokoj s tvým Briantem! Kupředu… a hezky rychle!“

V okamžiku byli Doniphan a Cross vzdáleni asi půl míle, pronásledujíce hejno ptáků kroužících nad Family Lake.

„Kam to spěchají?“ zeptal se Briant.

„Vidí nepochybně tam dole nějakou kořist,“ odpověděl Gordon, „a jejich náklonnost k lovu…“

„Nebo spíš náklonnost k neposlušnosti!“ odpověděl Briant. „Zas a zas jen Doniphan.“

„Domníváš se, Briante, že by se museli něčeho obávat?“

„Kdo ví, Gordone! Není vždy moudré vzdalovat se odtud. Podívej se, jak jsou již daleko!“

A skutečně, jedouce tryskem, jevili se již Doniphan a Cross jen jako dva černé body na obzoru jezera.

Ačkoliv měli ještě dost času k návratu, neboť denní světlo mělo ještě potrvat několik hodin, bylo to přece jen nerozumné. Vždyť v tomto ročním období bylo třeba vždy obávat se náhlé změny počasí. Pouhé obrácení se větru by stačilo k přivození vichřice nebo mlhy.

Lze si představit Briantovy obavy, když se ve dvě hodiny náhle obzor zahalil mlhou.

V té době nebylo ještě ani Crosse, ani Doniphana vidět a mlhy se již začaly snášet na hladinu jezera a úplně zakrývaly západní břeh.

„Zde to máme, čeho jsem se obával,“ zvolal Briant. „Jak najdou cestu?“

„Po zvuku rohu…! Zatrub!“ odpověděl rychle Gordon.

Třikrát zazněl roh a jeho pronikavé zvuky se nesly do dálky. Snad by mohli odpovědět výstřelem, jediným prostředkem, který Doniphan a Cross měli, aby dali najevo, kde se nacházejí.

Briant a Gordon naslouchali… Žádný výstřel nedolehl k jejich sluchu.

Zatím mlha nejen zhoustla, ale také se rozšířila, valíc se asi čtvrt míle od břehu. Protože ve stejné době vystupovala do vyšších vzduchových pásem, musela jezero během několika minut úplně zahalit.

Briant tedy svolal ty chlapce, kteří byli na dohled. V několika okamžicích se všichni shromáždili na břehu.

„Co budeme dělat?“ zeptal se Gordon.

„Musíme podniknout vše, abychom vyhledali Crosse a Doniphana dříve, než v mlze úplně zabloudí! Někdo z nás se musí odvážit směrem, kterým se oni vydali, a neustále jim dávat rohem znamení.“

„Jsem připraven vydat se za nimi!“ řekl Baxter.

„My rovněž!“ přidali se dva nebo tři jiní.

„Nikoliv. Já půjdu!“ řekl Briant.

„Já, bratře!“ hlásil se Jacques. „Na bruslích Doniphana brzy doženu.“

„Dobře!“ odpověděl Briant. „Jdi, Jacquesi, a dej pozor, neuslyšíš-li výstřely z pušek. Počkej, vezmi si tento roh, abys jim dal znamení, že jsi nablízku!“

„Ano, bratře!“

Okamžik nato již nebylo Jacquese vidět uprostřed mlh, které byly stále hustší.

Briant, Gordon a ostatní napínali pozorně sluch, aby slyšeli zvuk rohu, který vydával Jacques – brzy však zanikl v dálce.

Uplynulo půl hodiny. Žádné zprávy o nepřítomných, ani o Crossovi, ani o Doniphanovi, kteří zajisté nevěděli na jezeře kudy kam, ani o Jacquesovi, jenž se pustil za nimi.

A co očekávalo všechny tři, kdyby nastala noc, než by se vrátili?

„Kdybychom jen měli střelné zbraně,“ zvolal Service, „potom by snad…“

„Zbraně?“ odpověděl Briant. „Jsou ve French Cavern…! Nesmíme ztratit ani okamžik! Kupředu!“

To bylo nejlepší, co mohli udělat, neboť záleželo v první řadě na tom, aby jak Jacquesovi, tak Doniphanovi a Crossovi označili směr, kterým se měli ubírat, aby se vrátili ke břehu Family Lake. Nejlepší tedy bylo, co nejrychleji se vrátit do French Cavern, odkud mohly být občas vystřelovány rány na znamení.

Ani ne za půl hodiny uběhli Briant, Gordon a ostatní tři míle, které je dělily od závodiště.

V tomto případě nesmělo být v žádném ohledu šetřeno střelným prachem. Wilcox a Baxter nabili dvě pušky, které vystřelili směrem na východ.

Žádná odpověď! Ani výstřel, ani zvuk rohu.

Bylo již půl čtvrté. Mlha houstla tím víc, čím dále zapadalo slunce za skály Auckland Hill. V těžkých parách nebylo možné na hladině jezera nic rozeznat.

„Děla sem!“ velel Briant.

Jeden ze dvou malých kusů ze Seagullu – tentýž, jehož hlaveň obyčejně vyčnívala stěnou vedle dveří do haly – byl vytažen do středu Sport Terrace a namířen severovýchodním směrem.

Nabili je kartáčovým nábojem a Baxter již chtěl přetnout šňůru, když Moko navrhl, aby před náboj nacpali suchou trávu. Domníval se, že by tím byl způsoben větší třesk – a nemýlil se.

Rána zahřměla – a Dole i Costar si nezapomněli zacpat uši.

Uprostřed úplně klidného ovzduší se mohli domnívat, že tento výstřel bylo možné slyšet do dálky mnoha mil.

Naslouchali… Nikde nic!

Než minula hodina, bylo z malého děla vystřelováno každých deset minut. Že by Doniphan, Cross a Jacques neporozuměli významu těchto opakovaných výstřelů, které jim měly naznačit směr, kde ležel French Cavern, nebylo možné. Kromě toho tyto burácivé rány musely být slyšeny po celé šíři jezera, neboť právě mlhy jsou velmi dobré vodiče zvuku – čím jsou hustší, tím jsou vodivější.

Konečně před pátou hodinou dva nebo tři výstřely z pušek, i když ještě hodně vzdálené, byly již dost zřetelně zaslechnuty od severovýchodu.

„To jsou oni!“ zvolal Service a bez váhání odpověděl Baxter posledním výstřelem na Doniphanovo znamení.

Několik okamžiků nato se objevily dva stíny v mlhách, které byly u břehu řidší než na jezeře. Brzy se radostné hurrrá spojilo s hurrrá, které zaznívalo ze Sport Terrace.

Byli to Doniphan a Cross.

Jacques s nimi nebyl.

Lze si představit smrtelnou úzkost, již vytrpěl Briant. Jeho bratr nemohl najít oba lovce, kteří neslyšeli zvuk jeho rohu. Cross a Doniphan, kteří se snažili obeznámit s polohou, se již obrátili k jihu Family Lake, zatímco Jacques spěchal stále na východ, aby je vyhledal. Kdyby nebylo výstřelů přicházejících od French Cavern, nikdy by nenašli pravou cestu.

Briant, jenž myslel pouze na svého bratra, který zabloudil uprostřed mlh, ani nepomyslel na to, aby zasypal výčitkami Doniphana, jehož neposlušnost hrozila tak vážnými následky. Kdyby byl Jacques přinucen strávit noc na jezeře za teploty, která mohla klesnout až na patnáct stupňů pod nulu, jak by vydržel tak tuhý mráz?

„Já jsem měl jít místo něho… Já!“ opakoval Briant, kterému Gordon i Baxter se marně snažili dát nějakou naději.

Znovu zahřmělo několik ran z děla. Jestliže se Jacques již blížil k French Cavern, musel je uslyšet a nezapomněl by dát znamení o své přítomnosti zvukem rohu.

Když však poslední zahřmění děla zaniklo v dálce, zůstaly výstřely bez odpovědi.

A již nastávala noc a brzy měla neprůhledná temnota zahalit celý ostrov.

Tu však nastala příznivá změna. Zdálo se, že se mlha začínala rozptylovat. Lehký větřík, jenž vál od západu, jak se stávalo téměř každý večer po klidném dni, hnal mlhy na východ a hladina Family Lake jich byla za chvíli zbavena. Brzy však tma ztížila příchod k French Cavern.

Za těchto okolností zůstal jen jediný prostředek: zapálit na břehu veliký oheň, který měl sloužit jako znamení. A již Wilcox, Baxter a Service skládali suché dřevo na hranici uprostřed Sport Terrace, když je Gordon zadržel.

„Počkejte,“ řekl.

S dalekohledem před očima pátral Gordon velice pozorně severovýchodním směrem.

„Zdá se mi, že vidím bod…,“ řekl, „bod, jenž se pohybuje.“

Briant uchopil dalekohled a rozhlížel se.

„Chvála Bohu…! To je on…!“ zvolal. „To je Jacques…! Poznávám jej…!“

Všichni vykřikli radostí z plna hrdla, jako by mohli být slyšeni na vzdálenost, která obnášela asi míli.

Avšak vzdálenost se očividně zmenšovala. Jacques s bruslemi na nohou letěl rychlostí šípu po zmrzlé hladině jezera a neustále se blížil k French Cavern. Ještě několik minut a musel přijít.

„Zdá se, že nejde sám!“ zvolal Baxter, jenž se nemohl ubránit posunku překvapení.

Opravdu, pozornějším sledováním se daly rozeznat dva jiné body, které se pohybovaly několik set kroků na Jacquesem.

„Co to asi je?“ zeptal se Gordon.

„Snad lidé,“ odpověděl Baxter.

„Ne…! Spíš zvířata…!“ řekl Wilcox.

„Snad šelmy…!“ zvolal Doniphan.

Nemýlil se a bez meškání s puškou v ruce spěchal po jezeře k Jacquesovi.

Během několika okamžiků dorazil Doniphan k chlapci a vystřelil dvě rány proti šelmám, které zraněny se obrátily a brzy zmizely.

Byli to dva medvědi, o kterých se domnívali, že nebyli mezi faunou Chairman Island. Protože se však přece jen tyto strašné šelmy na ostrově ukázaly, jak bylo možné, že lovci nikdy neobjevili jejich stopy? Snad bylo možné se domnívat, že tam nežily, že však tu zimu se odvážily do těchto krajin buď po zamrzlé hladině oceánu, nebo že tam byly zaneseny ledovou krou. Nedalo se z toho soudit, že v sousedství Chairman Island ležela pevnina…? To stálo za uvážení.

Ať tomu bylo jakkoliv, Jacques byl zachráněn a jeho bratr jej tiskl v náručí.

Statečnému chlapci blahopřáli, objímali jej a tiskli mu ruce. Když marně troubil na roh, aby svolal oba své kamarády, zabloudil sám v hustých mlhách, takže nevěděl, kde se nachází, když vtom zazněly první výstřely.

„To může být jen rána z děla od French Cavern,“ řekl k sobě a snažil se vypátrat, ze které strany zvuk přicházel.

Byl vzdálen mnoho mil od břehu v severovýchodní části jezera. Pustil se ihned, jak nejrychleji mohl, směrem, odkud bylo dáno znamení.
