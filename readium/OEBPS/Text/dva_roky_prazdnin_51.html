<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3">
<h2 class="e-booknadpis">XVI. KAPITOLA</h2>

<p class="e-bookprozatextuprostredtucne">Briantova starost o Jacquese – Postavení
ohrady a stáje – Javorový cukr – Zničení lišek – Nová výprava k zálivu Seagulla
– Zapřažený vůz – Pobití tuleňů – Vánoce – Hurrrá Briantovi</p>

<p class="e-booktirazacitacetext"><span class="calibre16">Po
celý čas, co byl Gordon vzdálen, šlo ve French Cavern všechno jako na drátkách.
Velitel malé osady musel pochválit Brianta, k němuž malí pojali nejvroucnější
náklonnost. Kdyby nebyl Doniphan povahou tak hrdý a žárlivý, musel by sám –
podle skutečné ceny – uznat výborné vlastnosti svého druha. To však nikdy
neudělal a díky převaze, kterou měl proti Wilcoxovi, Webbovi a Crossovi, byli
tito chlapci s ním vždy zajedno, kdykoliv se jednalo odporovat mladému Francouzovi,
který svým vystupováním i povahou se tak značně lišil od svých druhů
anglosaského původu.</span></p>

<p class="e-bookprozatext">Avšak Briant si toho v žádném případě nevšímal.
Jednal, jak mu povinnost přikazovala, nestaraje se o to, jak o něm smýšleli
ostatní. Největší starosti mu působilo pouze nevysvětlitelné počínání a chování
jeho bratra.</p>

<p class="e-bookprozatext">Naposledy naléhal Briant na Jacquese novými otázkami,
dostal však na ně odpověď: „Ne… bratře… ne… Nic mi není!“</p>

<p class="e-bookprozatext">„Ty mi něco tajíš, Jacquesi?“ řekl mu. „Neděláš dobře!
Ulehčil bys sobě i mně. Vždyť dobře pozoruji, jak jsi den ode dne smutnější,
uzavřenější. Dej si říci! Jsem tvým starším bratrem. Mám na to právo, abych se
dozvěděl příčinu tvého žalu. Co tě tedy trápí?“</p>

<p class="e-bookprozatext">„Bratře!“ odpověděl konečně Jacques, jako by nemohl
déle snášet útrapy nějakého tajemství. „Co jsem učinil…? Ty, snad… ty bys mně
odpustil… avšak druzí…“</p>

<p class="e-bookprozatext">„Druzí…?Druzí?“ zvolal Briant. „Co tím chceš říci?“</p>

<p class="e-bookprozatext">Oči chlapce se zalily slzami. Jakkoliv potom na něj
bratr dotíral, vyrazil ze sebe jen:</p>

<p class="e-bookprozatext">„Později se to dozvíš, později!“</p>

<p class="e-bookprozatext">Lze si myslet, že takovouto odpovědí se Briantovy
obavy ještě zvětšily. Co bylo tak hrozné v Jacquesově minulosti? Chtěl se to dozvědět
za každou cenu. Jakmile se Gordon vrátil, sdělil mu Briant <span class="calibre17">neúplné vyznání svého bratra a žádal jej, aby sám v
této věci zakročil</span>.</p>

<p class="e-bookprozatext">„Co nám to prospěje?“ odvětil moudře Gordon. „Lépe
bude, když necháme Jacquese, aby jednal, jak sám uzná za vhodné. A co mohl
spáchat…? Nějaký malý hřích, jehož význam zveličuje. Počkejme, až promluví sám!“</p>

<p class="e-bookprozatext">Příštího dne, 9. listopadu, se dali malí osadníci zase
do díla. Práce bylo stále mnoho. Nejdříve muselo být vyhověno nárokům Moka,
jehož zásoby se začaly povážlivě tenčit, ačkoliv jámy a oka v okolí French Cavern
tu a tam poskytovaly kořist. Nejvíce postrádali nějaké veliké zvíře. K tomu
cíli bylo nutné zhotovit tak silná oka, aby se do nich mohly chytit vikuně,
pižmoni a guaculové, a nestálo by to ani trochu střelného prachu a olova.</p>

<p class="e-bookprozatext">Tím se zaměstnávali velcí po celý měsíc listopad – to
znamená měsíc květen v šířkách severní polokoule.</p>

<p class="e-bookprozatext">Guanako, vikuňa a obě její mláďata od svého příchodu
byly prozatímně uvázány k nejbližším stromům u French Cavern. Tam jim dlouhé
provazy dovolovaly pohybovat se na větším prostoru. To všem stačilo pro dlouhé
dny, avšak než by nastala zima, museli se jim chlapci postarat o nějaké
snesitelné přístřeší. Gordon proto rozhodl, aby byly postaveny těsně na úpatí
Auckland Hill na straně jezera, poněkud výš nad vchodem haly, stáj a ohrada,
chráněné vysokým plotem.</p>

<p class="e-bookprozatext">Všichni se pustili do díla a pod vedením Baxtera byla
zřízena skutečná tesařská dílna. Byla to milá podívaná na tyto horlivé chlapce,
jak se oháněli více nebo méně obratně nástroji, které našli v bedně truhlárny
škuneru. Jedni pracovali s pilou, druzí se sekerou a jiní s dlátem. Jestli se
někdy práce nezdařila, neztráceli nijak dobrou náladu. Stromy střední výšky,
uříznuté až u kořenů a pečlivě osekané, sloužily jako kůly, které byly potřebné
na ohrazení prostoru, který by stačil, aby pohodlně pojal asi tucet různých
zvířat. Tyto hluboko do země zakopané, příčnými latěmi a prkny hustě obité
kmeny úplně bránily všem pokusům divoké zvěře, kdyby se snad pokusila ohradu
prolomit nebo přeskočit. Stáj byla postavena použitím obruby <span class="e-bookdejapoznamkychar">Seagulla, </span>čímž bylo mnoho námahy mladým
tesařům uspořeno. Nemuseli totiž rozřezávat kmeny na latě. Potom pokryli
střechu hustými, dehtem napuštěnými plachtami, aby chránila před větry a lijáky.
Hojně suchého steliva, které museli častěji obnovovat, čerstvá píce, skládající
se z trávy, mechu a listí, jichž nanosili veliké zásoby – více nebylo zapotřebí,
aby domácí zvířata zachovali v dobrém stavu. Garnett a Service, kteří se
obzvlášť starali o ohradu a její obyvatele, byli brzy odměněni za svou péči,
neboť guanako a lamy vikuně byly den ode dne důvěrnější a krotší.</p>

<p class="e-bookprozatext">Netrvalo dlouho a ohrada dostala nové hosty. Nejdříve
se totiž chytil do jámy v lese ještě jeden guanako, poté následoval pár vikuní,
sameček a samička, kterých se zmocnili Baxter s Wilcoxem, jenž si také počínal
již dost obratně s bolasem. Dokonce měli zase nového nandua, kterého Phann
zastavil v plném běhu. Přesvědčili se však, že s tímto se nedalo právě tak nic
pořídit jako s prvním. Při nejlepší vůli nemohl Service, kterému pštros stále
ležel v hlavě, vůbec nic pořídit.</p>

<p class="e-bookprozatext">Je samozřejmé, že guanako a vikuně, pokud nebyla postavena
stáj, byli vždy na noc kvůli bezpečí odvedeny do zásobárny. Vytí šakalů,
štěkání lišek a řev šelem zaznívaly často až u samého French Cavern a nebylo by
vůbec moudré nechávat tato zvířata venku jim napospas.</p>

<p class="e-bookprozatext">Zatímco se Garnett a Service věnovali výhradně
ošetřování těchto zvířat, Wilcox a někteří jeho kamarádi neustále bděli, aby
oka a pasti byly v dobrém stavu, a každý den je kontrolovali. Kromě toho připadla
starost také oběma nejmladším, Iversonovi a Jenkinsovi. Pro dropy, bažanty,
perličky a tinamy musel být zřízen zvláštní dvorek, který dal Gordon postavit v
koutě ohrady, a obě tyto děti se o něj musely starat – což ony prováděly s velikou
horlivostí.</p>

<p class="e-bookprozatext">Jak je vidět, měl nyní Moko po ruce nejen mléko od
ovcí vikuní, ale i vejce od drůbeže. Zajisté by nyní častěji upravil nějaké
sladké pokrmy, kdyby mu Gordon nepřikázal co nejvíce šetřit cukrem. Pouze o nedělích
a svátcích se objevily na stole nějaké zvláštní zákusky, na nichž se Dole a Costar
jak se patří popásli.</p>

<p class="e-bookprozatext">Pokud však nebylo možné připravit si cukr, nedala se
snad najít místo něho nějaká náhrada? Service, jenž měl vždy své Robinsony po
ruce, neustále tvrdil, že nějaká bude nalezena. Gordon také hledal, a skutečně
v houštinách Traps Woods našel celé seskupení stromů, jež se o tři měsíce
později, v prvních dnech podzimu, okrášlily nádherným rudým listím.</p>

<p class="e-bookprozatext">„To jsou javory,“ vysvětloval, „cukernaté stromy.“</p>

<p class="e-bookprozatext">„Cože, stromy z cukru?“ zvolal Costar.</p>

<p class="e-bookprozatext">„To ne, ty mlsný jazýčku!“ poučoval Gordon. „Řekl jsem
cukernaté! Tedy si ten svůj jazýček zase schovej!“</p>

<p class="e-bookprozatext">To byl jeden z nejdůležitějších objevů, který učinili
mladí osadníci od svého usazení se ve French Cavern. Naříznutím kmene těchto
javorů dostal Gordon tekutinu, a tato zhuštěná šťáva dala cukernatou hmotu. Ačkoliv
co do jakosti se sladkostí nemohla rovnat výrobkům z cukrové třtiny nebo
buráků, byla nicméně tato látka velice drahocenná pro potřeby kuchyně, dokonce
mnohem lepší než tekutiny jí podobné, prýštící z bříz v období jara.</p>

<p class="e-bookprozatext">Byl-li zde cukr, mohli mít zanedlouho i likér. Moko,
poučený Gordonem, pokusil se přivést do kvašení zrna trulky a algarroby. Když
tato zrnka nejdříve pomocí těžké dřevěné palice v kádi rozmačkali, dostali tak
alkoholickou látku, kterou bylo možné, pokud neměli javorový cukr, oslazovat
teplé nápoje. Také zjistili, že lístky natrhané z čajovníku, co se týkalo vůně,
se téměř vyrovnaly čínské rostlině. Chlapci nikdy nezapomněli při každé
vycházce do lesa jich jisté množství natrhat.</p>

<p class="e-bookprozatext"><span class="calibre16">Zkrátka Chairman
Island poskytoval svým obyvatelům, pokud ne nadbytek, alespoň to nejnutnější.
Co však velice postrádali – a toho bylo co litovat – byla čerstvá zelenina.
Museli se spokojit naloženými zeleninami, kterých měli asi sto krabic, ale i těmi
Gordon šetřil, jak mohl. Briant se sice pokusil osázet neudržované záhony zeleninou,
z nichž několik hlíz a trsů francouzský trosečník zasadil na úpatí pobřežní
vysočiny. Byl to však marný pokus. Naštěstí hojně bujel – jak si laskavý čtenář
jistě pamatuje – na březích Family Lake celer, a protože s ním nemuseli šetřit,
dobře nahrazoval čerstvou zeleninu.</span></p>

<p class="e-bookprozatext"><span class="calibre21">Je úplně
samozřejmé, že vzdušné sítě, které byly přes zimu nataženy na levém břehu řeky,
byly přeměněny s návratem jara na lovecké sítě. Kromě jiných opeřenců do nich
chytali koroptve menšího druhu a husy, které sem nepochybně přilétaly ze zemí
ležících za jezerem.</span></p>

<p class="e-bookprozatext">Doniphan by rád prozkoumal širý kraj South Moors na
druhé straně řeky Zealand. Avšak bylo by velice nebezpečné odvážit se do těchto
bažin, které většinou plnily vody jezera smísené v době přílivu s vodami
oceánu.</p>

<p class="e-bookprozatext">Wilcox a Webb chytili současně velké množství svišťů
nazývaných <span class="e-bookdejapoznamkychar">agutis,</span> kteří byli tak
velcí jako zajíci, jejichž bílé a poněkud suché maso chutnalo částečně jako
králičí maso, částečně jako maso divokého kance. Ovšem bylo velice nesnadné
zmocnit se těchto rychlých hlodavců v běhu, třeba i pomocí samého Phanna. Stačilo
však, jestliže u jejich doupat slabounce zahvízdali, aby je přilákali k východu,
a pak je chytili. Častokrát přinesli mladí lovci také tchoře, rosomáky a zorily<a title="" href="../Text/dva_roky_prazdnin_93.html#_ftn20" class="pcalibre pcalibre1" id="_ftnref20"><span class="msofootnotereference"><span class="calibre13"><span class="msofootnotereference"><span class="calibre14">[20]</span></span></span></span></a>, které se poněkud
podobaly kunám svou krásnou černou, bíle žíhanou srstí, které však šířily
odporný zápach.</p>

<p class="e-bookprozatext">„Jak jen mohou snést takovýto zápach?“ ptal se jednoho
dne Iverson.</p>

<p class="e-bookprozatext">„Protože si na něj zvykli,“ odpověděl Service.</p>

<p class="e-bookprozatext">Jestliže řeka poskytovala hejna menších ryb, dodávalo
Family Lake mnohem větší druhy, mezi jinými také pěkné pstruhy, kteří však i uvařením
neztráceli svou mořskou příchuť. Kromě toho mohli každý den nachytat u zálivu
Seagulla tresky, kterých tam bylo na tisíce. Když pak nadešel čas, kdy měli
táhnout lososi nahoru proti proudu řeky Zealand, chtěl se Moko hojně zásobit
těmito výtečnými rybami, které naloženy do soli by zajišťovaly skvělý pokrm po
celou zimu.</p>

<p class="e-bookprozatext">V témže čase se zabýval Baxter na Gordonovu radu
zhotovováním luků z pružných větví jasanů a šípů z rákosu, opatřených na jednom
konci hřebínkem, aby Wilcox a Cross, nejlepší střelci po Doniphanovi, mohli občas
skolit nějaké zvíře.</p>

<p class="e-bookprozatext">Ačkoliv se Gordon vždy postavil na odpor, kdykoliv se
jednalo o vydání střeliva, přece jen se naskytla příležitost, kdy musela jeho
přísná spořivost ustoupit stranou.</p>

<p class="e-bookprozatext">Jednoho dne, bylo to 7. prosince, si jej vzal Doniphan
trochu stranou a řekl mu:</p>

<p class="e-bookprozatext">„Gordone, jsme obklíčeni šakaly a liškami. V noci
přicházejí ve smečkách, ničí naše pasti a odnášejí zvěř, která se do nich
chytila. Tomu musíme jednou provždy udělat konec.“</p>

<p class="e-bookprozatext">„Neměli bychom snad nalíčit jámy?“ podotkl Gordon,
neboť dobře pozoroval, kam Doniphan mířil.</p>

<p class="e-bookprozatext">„Jámy?“ odpověděl chlapec, který nenáviděl tyto prosté
lovecké pomůcky. „Jámy! Ty by se tak ještě hodily na šakaly, kteří jsou dost
hloupí, aby se někdy do nich dali chytit. Avšak lišky, to je jiná! Tyto šelmy
jsou příliš prohnané a prohlédly všechny léčky, které jim nastrojil Wilcox.
Během jedné nebo druhé noci bude naše ohrada zpustošena a z drůbeže na našem
dvorku nic nezbude.“</p>

<p class="e-bookprozatext">„Nuže, pokud to nejde jinak,“ odpověděl Gordon, „věnuji
na ně několik tuctů nábojů. Avšak dej si pozor a střílej pouze najisto!“</p>

<p class="e-bookprozatext">„Dobrá, Gordone, můžeš být bez starosti! Příští noc se
postavíme těm zvířatům vstříc a dáme jim co proto, že se sem dlouho ani neodváží!“</p>

<p class="e-bookprozatext">Tato likvidace lišek byla nutná. Lišky z krajů Jižní
Ameriky byly, jak se zdálo, ještě lstivější než jejich evropské sestry.
Skutečně také v okolí haciend působily neustálé škody a byly tak chytré, že překousaly
i kožené řemeny, jimiž byli koně nebo jiná zvířata na pastvinách připoutána.</p>

<p class="e-bookprozatext">Jakmile nastala noc, šli Doniphan, Briant, Wilcox,
Baxter, Webb a Cross na číhanou na okraj takzvaného <span class="e-bookdejapoznamkychar">covertu.</span> Tak se nazývaly ve Spojeném
království rozlehlé pláně, pokryté houštím a křovinami. Tento covert ležel
blízko Traps Woods u pobřeží jezera.</p>

<p class="e-bookhvezdickystred"></p>
</div>
</body>
</html>