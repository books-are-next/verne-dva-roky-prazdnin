<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XXIX. KAPITOLA">
    <meta name="apple-mobile-web-app-capable" content="yes">
    <title>XXIX. KAPITOLA</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="next" href="./dva_roky_prazdnin_01.html">
    <link rel="self" href="dva_roky_prazdnin_88.html">
    <meta name="identifier" content="verne-dva-roky-prazdnin-993013b">
    <meta name="role" content="other">
  </head>
  <body data-nb-words="1522" data-nb-chars="9247" class="nb-role-other nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="2" data-nb-chars="14"><span class="idea" data-nb-ref-number="1" id="idea1" data-nb-words="2" data-nb-chars="14">XXIX. KAPITOLA</span></h1>
        <p class="chunk" data-nb-ref-number="2" id="chunk2" data-nb-words="40" data-nb-chars="214"><span class="idea" data-nb-ref-number="2" id="idea2" data-nb-words="40" data-nb-chars="214"><strong>Volní! – Hrdinové bitvy – Smrt nešťastníka – Výprava do&nbsp;lesa – Doniphanovo uzdravení – V&nbsp;přístavu Bear Rock – Oprava lodi – Odjezd dne 5. února – Dolů po&nbsp;řece Zealand – Pozdrav zálivu – Poslední bod Chairman Island</strong></span></p>
        <p class="chunk" data-nb-ref-number="3" id="chunk3" data-nb-words="41" data-nb-chars="261"><span class="idea" data-nb-ref-number="3" id="idea3" data-nb-words="41" data-nb-chars="261">Nastal nový, úplně jiný život pro mladé osadníky Chairman Island. Až&nbsp;dosud zápasili za&nbsp;hrozivých poměrů o&nbsp;zajištění své existence. Od&nbsp;té&nbsp;chvíle mohli statečně pracovat jenom na&nbsp;svém osvobození, aby poslední námahou dosáhli vyhlídky, že&nbsp;spatří své drahé a&nbsp;vlast.</span></p>
        <p class="chunk" data-nb-ref-number="4" id="chunk4" data-nb-words="112" data-nb-chars="692"><span class="idea" data-nb-ref-number="4" id="idea4" data-nb-words="112" data-nb-chars="692">Boj vyvolal u&nbsp;mnohých silné rozčilení a&nbsp;předrážděnost, jejichž působení projevovalo své stopy. Skutečně se&nbsp;cítili velice vzrušení výsledkem, který sotva očekávali. Nyní, kdy nebezpečí minulo, zdálo se&nbsp;jim být mnohem větší, než jak se&nbsp;jevilo dříve a&nbsp;jak také ve&nbsp;skutečnosti bylo. Po&nbsp;první srážce na&nbsp;pokraji Traps Woods jejich naděje vzrostly, potom se&nbsp;situace poněkud obrátila v&nbsp;jejich neprospěch, a&nbsp;kdyby nebylo nenadálého objevení se&nbsp;Forbese, tak by&nbsp;jim Walston, Rock a&nbsp;Brandt přece jen unikli. Moko se&nbsp;nemohl nijak odvážit zasypat je&nbsp;kulkami z&nbsp;náboje, neboť by&nbsp;zároveň se&nbsp;zločinci zasáhl Jacquese a&nbsp;Costara… Jaký by&nbsp;to&nbsp;pak mělo následek…? Co&nbsp;by&nbsp;museli dovolit, aby obě děti byly zachráněny?</span></p>
        <p class="chunk" data-nb-ref-number="5" id="chunk5" data-nb-words="39" data-nb-chars="233"><span class="idea" data-nb-ref-number="5" id="idea5" data-nb-words="39" data-nb-chars="233">Když potom Briant a&nbsp;jeho přátelé mohli na&nbsp;všechno pohlédnout jasnějším zrakem, zachvěli se&nbsp;až&nbsp;hrůzou. To&nbsp;však netrvalo dlouho, a&nbsp;i&nbsp;když nevěděli, co&nbsp;se&nbsp;stalo s&nbsp;Rockem a&nbsp;Copem, zdála se&nbsp;přesto bezpečnost Chairman Island být zajištěna.</span></p>
        <p class="chunk" data-nb-ref-number="6" id="chunk6" data-nb-words="58" data-nb-chars="364"><span class="idea" data-nb-ref-number="6" id="idea6" data-nb-words="58" data-nb-chars="364">Hrdinům bitvy se&nbsp;dostalo po&nbsp;zásluze blahopřání – Mokovi za&nbsp;to, že&nbsp;v&nbsp;nejvhodnějším okamžiku vypálil střílnou zásobárny z&nbsp;děla – Jacquesovi za&nbsp;jeho chladnokrevnost, jejíž důkaz podal tím, když vystřelil z&nbsp;revolveru do&nbsp;Walstonových prsou, a&nbsp;konečně i&nbsp;Costarovi, který by&nbsp;učinil totéž, jak řekl, kdyby měl v&nbsp;ruce také šestiranný „pufák“ – bohužel podobnou zbraň neměl.</span></p>
        <p class="chunk" data-nb-ref-number="7" id="chunk7" data-nb-words="30" data-nb-chars="195"><span class="idea" data-nb-ref-number="7" id="idea7" data-nb-words="30" data-nb-chars="195">Ani na&nbsp;Phanna nebylo zapomenuto. Zasypali jej laskavostmi, nepočítaje, že&nbsp;dostal mnoho pěkných kostí, jimiž jej Moko odměnil za&nbsp;to, že&nbsp;dal Brandtovi, jenž chtěl chlapce unést, pocítit svůj chrup.</span></p>
        <p class="chunk" data-nb-ref-number="8" id="chunk8" data-nb-words="56" data-nb-chars="370"><span class="idea" data-nb-ref-number="8" id="idea8" data-nb-words="56" data-nb-chars="370">Je&nbsp;samozřejmé, že&nbsp;Briant po&nbsp;úspěšném Mokově výstřelu okamžitě spěchal k&nbsp;místu, kde ostatní chlapci střežili Doniphana. O&nbsp;několik minut později byla nosítka složena s&nbsp;těžce raněným v&nbsp;hale. Chlapec dosud nezískal vědomí, zatímco Forbes, kterého zdvihl Evans, byl položen na&nbsp;lůžko v&nbsp;zásobárně. Po&nbsp;celou noc ošetřovali Caty, Gordon, Briant, Wilcox a&nbsp;kormidelník oba zraněné.</span></p>
        <p class="chunk" data-nb-ref-number="9" id="chunk9" data-nb-words="101" data-nb-chars="625"><span class="idea" data-nb-ref-number="9" id="idea9" data-nb-words="101" data-nb-chars="625">Bylo příliš jasné, že&nbsp;Doniphan je&nbsp;těžce poraněn. Protože však přece jen pravidelně dýchal, nemohly být plíce Copeho nožem úplně probodnuty. K&nbsp;obvázání jeho rány použila Caty jakési listy, které ve&nbsp;Far West byly v&nbsp;podobných případech obyčejně užívány a&nbsp;které tu&nbsp;poskytovaly některé keře na&nbsp;břehu řeky Zealand. Byly to&nbsp;listy olše, které rozsekány sloužily jako náplast, přičemž velice vhodně působily proti vysilující horečce, které se&nbsp;nejvíce obávali. Horší to&nbsp;bylo s&nbsp;Forbesem, kterého bodl Walston do&nbsp;těla. Dobře věděl, že&nbsp;je&nbsp;zasažen smrtelně, a&nbsp;když přišel k&nbsp;sobě a&nbsp;viděl, jak Caty skloněna nad ním jej ošetřuje, řekl slabě:</span></p>
        <p class="chunk" data-nb-ref-number="10" id="chunk10" data-nb-words="16" data-nb-chars="78"><span class="idea" data-nb-ref-number="10" id="idea10" data-nb-words="16" data-nb-chars="78">„Děkuji vám, Caty! Děkuji vám…! Je&nbsp;to&nbsp;však marné…!“ A&nbsp;z&nbsp;očí se&nbsp;mu&nbsp;řinuly slzy.</span></p>
        <p class="chunk" data-nb-ref-number="11" id="chunk11" data-nb-words="49" data-nb-chars="293"><span class="idea" data-nb-ref-number="11" id="idea11" data-nb-words="49" data-nb-chars="293">Snad hlas svědomí v&nbsp;něm probudil, co&nbsp;spalo v&nbsp;nešťastníkově srdci z&nbsp;jeho lepších vlastností…? Ano. Sveden bídnými řečmi i&nbsp;zlými příklady, účastnil se&nbsp;vraždění na&nbsp;Severnu, avšak celá bytost se&nbsp;chvěla před strašlivým osudem, jenž byl pro mladé osadníky přichystán, a&nbsp;dal za&nbsp;ně&nbsp;v&nbsp;sázku svůj život.</span></p>
        <p class="chunk" data-nb-ref-number="12" id="chunk12" data-nb-words="12" data-nb-chars="83"><span class="idea" data-nb-ref-number="12" id="idea12" data-nb-words="12" data-nb-chars="83">„Jen doufej, Forbesi,“ těšila jej Caty. „Odpykal jsi svůj zločin… Zůstaneš naživu…“</span></p>
        <p class="chunk" data-nb-ref-number="13" id="chunk13" data-nb-words="48" data-nb-chars="295"><span class="idea" data-nb-ref-number="13" id="idea13" data-nb-words="48" data-nb-chars="295">Avšak nikoliv, nebohému bylo souzeno zemřít. Jakkoliv byl co&nbsp;nejpečlivěji ošetřován, jeho stav se&nbsp;zhoršoval od&nbsp;hodiny k&nbsp;hodině. V&nbsp;okamžicích, kdy palčivá bolest na&nbsp;chvíli ustala, zadíval se&nbsp;jeho neklidný zrak na&nbsp;Caty nebo Evanse… Prolil krev a&nbsp;nyní tekla jeho krev, aby smyla jeho minulé hříchy.</span></p>
        <p class="chunk" data-nb-ref-number="14" id="chunk14" data-nb-words="6" data-nb-chars="36"><span class="idea" data-nb-ref-number="14" id="idea14" data-nb-words="6" data-nb-chars="36">Ve&nbsp;čtyři hodiny ráno Forbes dotrpěl.</span></p>
        <p class="chunk" data-nb-ref-number="15" id="chunk15" data-nb-words="25" data-nb-chars="167"><span class="idea" data-nb-ref-number="15" id="idea15" data-nb-words="25" data-nb-chars="167">Skonal, lituje svých činů, proto Bůh i&nbsp;lidé mu&nbsp;odpustili. Byl ušetřen bolestného smrtelného zápasu, neboť doslova bez známek nějaké bolesti vydechl svůj poslední dech.</span></p>
        <p class="chunk" data-nb-ref-number="16" id="chunk16" data-nb-words="18" data-nb-chars="121"><span class="idea" data-nb-ref-number="16" id="idea16" data-nb-words="18" data-nb-chars="121">Druhý den jej pochovali poblíž místa, kde odpočíval francouzský trosečník, a&nbsp;dva malé kříže označovaly oba osamělé hroby.</span></p>
        <p class="chunk" data-nb-ref-number="17" id="chunk17" data-nb-words="23" data-nb-chars="131"><span class="idea" data-nb-ref-number="17" id="idea17" data-nb-words="23" data-nb-chars="131">Dosud však byli v&nbsp;nebezpečí, pokud snad byli Rock a&nbsp;Cope naživu, bezpečí bylo teprve tehdy úplné, pokud by&nbsp;byli ti&nbsp;dva zneškodněni.</span></p>
        <p class="chunk" data-nb-ref-number="18" id="chunk18" data-nb-words="16" data-nb-chars="87"><span class="idea" data-nb-ref-number="18" id="idea18" data-nb-words="16" data-nb-chars="87">Evans tedy rozhodl, že&nbsp;této nejistotě učiní konec, dříve než by&nbsp;se&nbsp;odebral k&nbsp;Bear Rock.</span></p>
        <p class="chunk" data-nb-ref-number="19" id="chunk19" data-nb-words="26" data-nb-chars="164"><span class="idea" data-nb-ref-number="19" id="idea19" data-nb-words="26" data-nb-chars="164">Gordon, Briant, Baxter, Wilcox a&nbsp;kormidelník vyšli ještě téhož dne provázeni Phannem, jehož skvělého čichu si&nbsp;vážili. Každý měl na&nbsp;rameni pušku a&nbsp;za&nbsp;pasem revolver.</span></p>
        <p class="chunk" data-nb-ref-number="20" id="chunk20" data-nb-words="128" data-nb-chars="777"><span class="idea" data-nb-ref-number="20" id="idea20" data-nb-words="128" data-nb-chars="777">Pátrání nebylo ani namáhavé, ani netrvalo dlouho, a&nbsp;jak je&nbsp;nutné podotknout, ani nebezpečné. Brzy se&nbsp;totiž ukázalo, že&nbsp;obou Walstonových společníků se&nbsp;již nemuseli bát. Cope, jehož cestu snadno našli podle krvavých stop v&nbsp;Traps Woods, byl nalezen mrtev jen několik set kroků od&nbsp;místa, kde jej zasáhla kulka. Také mrtvola Pikeho, jenž padl hned na&nbsp;začátku boje, byla nalezena. A&nbsp;pokud se&nbsp;jednalo o&nbsp;Rocka, jenž zmizel tak náhle, jako by&nbsp;ho&nbsp;pohltila země, mohl Evans brzy všechno vysvětlit: Smrtelně raněný lotr se&nbsp;totiž skácel do&nbsp;jedné z&nbsp;jam vykopaných Wilcoxem. Všechny tři mrtvoly byly ihned pochovány v&nbsp;jámě na&nbsp;chytání zvěře, která se&nbsp;tak změnila v&nbsp;jejich společný hrob. Potom se&nbsp;vraceli kormidelník a&nbsp;jeho průvodci s&nbsp;radostnou zprávou, že&nbsp;osadě již nehrozilo žádné nebezpečí.</span></p>
        <p class="chunk" data-nb-ref-number="21" id="chunk21" data-nb-words="23" data-nb-chars="139"><span class="idea" data-nb-ref-number="21" id="idea21" data-nb-words="23" data-nb-chars="139">Ve&nbsp;French Cavern by&nbsp;byla radost úplná, jenom kdyby Doniphan neležel tak těžce raněn. Avšak srdce všech byla naplněna nadějí, že&nbsp;se&nbsp;uzdraví.</span></p>
        <p class="chunk" data-nb-ref-number="22" id="chunk22" data-nb-words="51" data-nb-chars="292"><span class="idea" data-nb-ref-number="22" id="idea22" data-nb-words="51" data-nb-chars="292">Druhý den se&nbsp;radili Evans, Gordon, Briant a&nbsp;Baxter o&nbsp;úkolech, které musely být neodkladně provedeny. Především záleželo na&nbsp;tom, zmocnit se&nbsp;šalupy Severnu. K&nbsp;tomu cíli bylo nutné vydat se&nbsp;k&nbsp;Bear Rock a&nbsp;pobýt tam delší čas, kdyby snad byly nutné nějaké opravy, aby loď byla opět schopná plavby.</span></p>
        <p class="chunk" data-nb-ref-number="23" id="chunk23" data-nb-words="24" data-nb-chars="131"><span class="idea" data-nb-ref-number="23" id="idea23" data-nb-words="24" data-nb-chars="131">Dohodli se, že&nbsp;Evans, Briant a&nbsp;Baxter odjedou přes jezero a&nbsp;po&nbsp;East River k&nbsp;jeho ústí, neboť to&nbsp;byla nejkratší a&nbsp;nejjistější cesta.</span></p>
        <p class="chunk" data-nb-ref-number="24" id="chunk24" data-nb-words="44" data-nb-chars="268"><span class="idea" data-nb-ref-number="24" id="idea24" data-nb-words="44" data-nb-chars="268">Jolu našli v&nbsp;zátočině řeky, ale krupobitím kulek, které dopadaly těsně nad ní, nijak neutrpěla. Naložili do&nbsp;ní&nbsp;nástroje k&nbsp;opravě žebroví a&nbsp;pláště, potraviny, střelivo a&nbsp;zbraně a&nbsp;za&nbsp;příznivého větru, který vál ze&nbsp;strany, vypluli dne 6. prosince ráno pod vedením Evanse.</span></p>
        <p class="chunk" data-nb-ref-number="25" id="chunk25" data-nb-words="42" data-nb-chars="278"><span class="idea" data-nb-ref-number="25" id="idea25" data-nb-words="42" data-nb-chars="278">Plavba po&nbsp;Family Lake rychle ubíhala, vítr vál trvale, takže ani nebylo zapotřebí spustit nebo obrátit plachtu. O&nbsp;půl dvanácté ukázal Briant kormidelníkovi malou zátoku, kterou odtékala voda jezera řečištěm East River a&nbsp;jola podporována odlivem plula brzy mezi oběma břehy řeky.</span></p>
        <p class="chunk" data-nb-ref-number="26" id="chunk26" data-nb-words="13" data-nb-chars="72"><span class="idea" data-nb-ref-number="26" id="idea26" data-nb-words="13" data-nb-chars="72">Nedaleko jejího ústí ležela z&nbsp;vody vytažená šalupa na&nbsp;písku u&nbsp;Bear Rock.</span></p>
        <p class="chunk" data-nb-ref-number="27" id="chunk27" data-nb-words="9" data-nb-chars="60"><span class="idea" data-nb-ref-number="27" id="idea27" data-nb-words="9" data-nb-chars="60">Když ji&nbsp;prohlédli a&nbsp;zjistili nejnutnější opravy, Evans řekl:</span></p>
        <p class="chunk" data-nb-ref-number="28" id="chunk28" data-nb-words="39" data-nb-chars="236"><span class="idea" data-nb-ref-number="28" id="idea28" data-nb-words="39" data-nb-chars="236">„Mladí přátelé, máme ovšem k&nbsp;dispozici nástroje, ale schází nám materiál k&nbsp;obití a&nbsp;vyrovnání. Ve&nbsp;French Cavern je&nbsp;však dostatečné množství prken i&nbsp;žeber, pocházejících z&nbsp;kostry Seagulla, a&nbsp;podaří-li se&nbsp;nám dopravit loď k&nbsp;řece Zealand –“</span></p>
        <p class="chunk" data-nb-ref-number="29" id="chunk29" data-nb-words="16" data-nb-chars="93"><span class="idea" data-nb-ref-number="29" id="idea29" data-nb-words="16" data-nb-chars="93">„Ano, také jsem na&nbsp;to&nbsp;pomýšlel,“ pravil Briant. „Copak by&nbsp;se&nbsp;to&nbsp;nedalo provést, pane Evansi?“</span></p>
        <p class="chunk" data-nb-ref-number="30" id="chunk30" data-nb-words="46" data-nb-chars="257"><span class="idea" data-nb-ref-number="30" id="idea30" data-nb-words="46" data-nb-chars="257">„O tom vůbec nepochybuji,“ mínil Evans. „Dostala-li se&nbsp;šalupa od&nbsp;Severn Shores až&nbsp;k&nbsp;Bear Rock, dá&nbsp;se&nbsp;dopravit také od&nbsp;Bear Rock k&nbsp;řece Zealand. Tam budeme mít práci mnohem snazší a&nbsp;vyplujeme pak od&nbsp;French Cavern do&nbsp;zálivu Seagulla a&nbsp;odtamtud na&nbsp;širý oceán.“</span></p>
        <p class="chunk" data-nb-ref-number="31" id="chunk31" data-nb-words="35" data-nb-chars="214"><span class="idea" data-nb-ref-number="31" id="idea31" data-nb-words="35" data-nb-chars="214">Dal-li se&nbsp;tento záměr provést, nedalo se&nbsp;skutečně vymyslet nic lepšího. Bylo tedy dohodnuto, že&nbsp;využijí příští den prvního přílivu, aby se&nbsp;dostali proti East River, a&nbsp;šalupu přivážou při tom vlečným lanem za&nbsp;jolou.</span></p>
        <p class="chunk" data-nb-ref-number="32" id="chunk32" data-nb-words="23" data-nb-chars="137"><span class="idea" data-nb-ref-number="32" id="idea32" data-nb-words="23" data-nb-chars="137">Nejdříve Evans, pokud mohl, ucpal všechny trhliny lodi konopím, které si&nbsp;přinesl z&nbsp;French Cavern, a&nbsp;teprve pozdě večer byl s&nbsp;prací hotov.</span></p>
        <p class="chunk" data-nb-ref-number="33" id="chunk33" data-nb-words="21" data-nb-chars="129"><span class="idea" data-nb-ref-number="33" id="idea33" data-nb-words="21" data-nb-chars="129">Noc uplynula zcela klidně v&nbsp;útulku jeskyně, kterou si&nbsp;Doniphan a&nbsp;jeho přátelé při první návštěvě Deception Bay zvolili za&nbsp;obydlí.</span></p>
        <p class="chunk" data-nb-ref-number="34" id="chunk34" data-nb-words="57" data-nb-chars="350"><span class="idea" data-nb-ref-number="34" id="idea34" data-nb-words="57" data-nb-chars="350">Brzy ráno byla šalupa přivázána lanem k&nbsp;jole a&nbsp;Evans, Briant a&nbsp;Baxter, jakmile nastal příliv, vyrazili. Ačkoliv kromě toho veslovali, dostali se&nbsp;pomocí přílivu hodně daleko, ale když začal odliv, mohli jen velice stěží a&nbsp;pomalu pokračovat s&nbsp;těžkou lodí proti proudu. Bylo již téměř pět hodin odpoledne, když jola dorazila k&nbsp;pravému břehu Family Lake.</span></p>
        <p class="chunk" data-nb-ref-number="35" id="chunk35" data-nb-words="12" data-nb-chars="81"><span class="idea" data-nb-ref-number="35" id="idea35" data-nb-words="12" data-nb-chars="81">Kormidelník nepokládal za&nbsp;vhodné za&nbsp;stávajících poměrů odvážit se&nbsp;k&nbsp;noční plavbě.</span></p>
        <p class="chunk" data-nb-ref-number="36" id="chunk36" data-nb-words="25" data-nb-chars="142"><span class="idea" data-nb-ref-number="36" id="idea36" data-nb-words="25" data-nb-chars="142">Ostatně vítr se&nbsp;k&nbsp;večeru začal mírnit, a&nbsp;jak se&nbsp;často na&nbsp;jaře stávalo, bylo pravděpodobné, že&nbsp;s&nbsp;východem slunce bude opět vát příjemný větřík.</span></p>
        <p class="chunk" data-nb-ref-number="37" id="chunk37" data-nb-words="31" data-nb-chars="177"><span class="idea" data-nb-ref-number="37" id="idea37" data-nb-words="31" data-nb-chars="177">Utábořili se&nbsp;tedy hned na&nbsp;místě. Chutnalo jim skvěle a&nbsp;dobře se&nbsp;jim spalo, přičemž hlava spočívala na&nbsp;kořenech objemného buku a&nbsp;nohy měli u&nbsp;ohně zářícího až&nbsp;do&nbsp;ranních červánků.</span></p>
        <p class="chunk" data-nb-ref-number="38" id="chunk38" data-nb-words="13" data-nb-chars="83"><span class="idea" data-nb-ref-number="38" id="idea38" data-nb-words="13" data-nb-chars="83">„Na loď!“ byla první slova kormidelníka, když denní úsvit zaplál nad vodami jezera.</span></p>
        <p class="chunk" data-nb-ref-number="39" id="chunk39" data-nb-words="25" data-nb-chars="143"><span class="idea" data-nb-ref-number="39" id="idea39" data-nb-words="25" data-nb-chars="143">Jak se&nbsp;dalo očekávat, začal s&nbsp;východem slunce opět vát severovýchodní vítr, a&nbsp;lepší směr, aby se&nbsp;dostali do&nbsp;French Cavern, si&nbsp;ani nemohli přát.</span></p>
        <p class="chunk" data-nb-ref-number="40" id="chunk40" data-nb-words="20" data-nb-chars="106"><span class="idea" data-nb-ref-number="40" id="idea40" data-nb-words="20" data-nb-chars="106">Plachta byla napnuta a&nbsp;jola, táhnoucí za&nbsp;sebou až&nbsp;k&nbsp;okraji do&nbsp;vody se&nbsp;nořící šalupu, se&nbsp;obrátila na&nbsp;západ.</span></p>
        <p class="chunk" data-nb-ref-number="41" id="chunk41" data-nb-words="65" data-nb-chars="403"><span class="idea" data-nb-ref-number="41" id="idea41" data-nb-words="65" data-nb-chars="403">Plavba po&nbsp;Family Lake nebyla ničím narušena. Avšak z&nbsp;opatrnosti byl Evans neustále připraven ihned přeseknout provaz, kdyby se&nbsp;šalupa snad zcela potopila, neboť by&nbsp;za&nbsp;sebou stáhla lehkou jolu. Tato možnost jim působila mnohé starosti. Jakmile by&nbsp;se&nbsp;větší loď potopila, byl by&nbsp;jejich konečný odjezd opět na&nbsp;neurčitý čas odložen a&nbsp;celá společnost by&nbsp;byla nucena ještě delší čas strávit na&nbsp;Chairman Island.</span></p>
        <p class="chunk" data-nb-ref-number="42" id="chunk42" data-nb-words="42" data-nb-chars="256"><span class="idea" data-nb-ref-number="42" id="idea42" data-nb-words="42" data-nb-chars="256">Konečně ve&nbsp;tři hodiny odpoledne se&nbsp;vynořily na&nbsp;západním obzoru vrcholy Auckland Hill. V&nbsp;pět hodin zajela jola se&nbsp;šalupou do&nbsp;řeky Zealand a&nbsp;v&nbsp;malé zátoce pak zakotvily. Veselé hurrrá pozdravilo Evanse a&nbsp;jeho průvodce, jejichž návrat nebyl tak brzy očekáván.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./dva_roky_prazdnin_01.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>