---
title: XXI. KAPITOLA
---

**Prohledávání Deception Bay – Bear Rock Harbour – Úmysl vrátit se do French Cavern – Pátrání na severu ostrova – North Creek – Beechs Forest – Děsná bouře – Noční vidění – Za svítání**

Prvním úkolem Doniphana, Wilcoxe, Webba a Crosse bylo dostat se podél proudu řeky až k jejímu ústí. Tam odtud se pátravě zahleděli na oceán, který zde spatřili poprvé. Byl však také tak pustý jako oceán rozkládající se za protějším pobřežím.

„A přece,“ promluvil Doniphan, „jestli Chairman Island není příliš vzdálen od americké pevniny, jak se právem můžeme domnívat, musely by lodi, plující Magellanovou úžinou k přístavům v Chile a Peru, plout na východě. Z toho důvodu je lepší usídlit se u Deception Bay, a i když Briant jej tak pojmenoval, doufám, že byl špatným prorokem, a zanedlouho se docela jistě ukáže, že si toto jméno vůbec nezaslouží.“

Možná že se Doniphan snažil touto poznámkou omluvit, nebo alespoň zastřít své odtržení od druhů ve French Cavern. Nedá se popřít, že lodi, plavící se v této části Tichého oceánu k jihoamerickým přístavům, asi musely plout na východě kolem Chairman Island.

Když Doniphan prohlédl dalekohledem vzdálený obzor, chtěl navštívit ústí East River. Jako předtím Briant, přesvědčili se i tito čtyři chlapci, že příroda tam vytvořila malý přístav, chráněný proti větrům a vlnobitím. Kdyby byl škuner zahnán do této části Chairman Island, docela snadno se mohli vyvarovat jeho ztroskotání a mohl být zachován bez pohromy pro návrat mladých kolonistů do vlasti.

Za skalami, které tvořily přístav, se kupily první stromy hvozdu, který se neprostíral pouze k Family Lake, ale i na sever, kde se zrak topil jen ve svěží zeleni. Co se týkalo jeskyní vyhloubených v žulových pobřežních skalách, Briant nijak nepřeháněl. Doniphan byl jen na rozpacích, kterou si má zvolit. Zdálo se mu být výhodné nevzdalovat se od břehů East River a brzy objevil „komín“, jehož půda byla pokryta jemným pískem a který měl několik koutů a jeskyní, v nichž bylo zajištěno stejné pohodlí jako ve French Cavern. Tato jeskyně mohla ostatně stačit pro celou osadu, neboť měla celou řadu bočních jeskyní, z nichž mohly být upraveny místnosti k různým účelům, a tak by měli více prostorů než pouze halu a zásobárnu.

Ten den využili k návštěvě pobřeží v délce dvou mil. Doniphan a Cross zastřelili cestou několik tinam, zatímco Wilcox a Webb navnadili řadu udic ve vodách East River asi sto kroků nad ústím. Chytilo se asi půl tuctu ryb téhož druhu, jaké žily v řece Zealand, mezi jinými také dva neobyčejně velicí okouni. Ve výmolech skalisek, která se táhla severovýchodně, chráníce záliv proti příbojům oceánu, bylo nespočetné množství měkkýšů. Výtečných ústřic tam bylo mnoho. Byly tam k dispozici nejen měkkýši, ale i mořské ryby, které se jen hemžily mezi ohromnými řasami naplavenými ke skaliskům, takže nemuseli chodit na lov příliš daleko.

Laskavý čtenář si jistě pamatuje, že Briant při své výpravě k ústí East River vylezl na vysokou skálu, podobající se obrovskému medvědovi. I Doniphan byl překvapen tímto podivuhodným tvarem. A proto na znamení, že se stali jejími vlastníky, nazval ji Bear Rock Harbour, podle malého přístavu, jemuž tato skála vévodila, a toto jméno se dosud nachází na mapě Chairman Island.

Během odpoledne vylezli Doniphan s Wilcoxem na Bear Rock, aby získali širší rozhled po zálivu. Avšak ani loď, ani zemi nespatřili na východě ostrova. Bělavá skvrna na severovýchodě, která upoutala Briantovu pozornost, nebyla vidět, buď že slunce již bylo příliš nízko, nebo že tam nikdy nebyla a Briant byl obětí optického klamu.

Nastal večer a Doniphan se svými přáteli večeřeli pod skupinou velkolepých ořechových stromů, jejichž nízké větve se skláněly nad vodou. Potom rozmlouvali na téma, mají-li se vrátit ihned do French Cavern, aby odvezli nutné předměty k trvalému usídlení v jeskyni Bear Rock.

„Považuji za vhodné, abychom dlouho neotáleli,“ řekl Webb, „neboť na cestu kolem jižního konce Family Lake potřebujeme několik dnů.“

„Avšak,“ připomenul Wilcox, „když bychom se sem vrátili, nebylo by lepší plout přes jezero, abychom sjeli po East River až k jeho ústí? Co provedl Briant s jolou, proč bychom nemohli učinit totéž?“

„Ušetřili bychom tím spoustu času a neunavili bychom se!“ dodal Webb.

„Co si o tom myslíš, Doniphane?“ zeptal se Cross.

Doniphan právě přemýšlel o tomto návrhu, který se mu zdál být velice výhodný.

„Máš pravdu, Wilcoxi,“ odpověděl, „nastoupíme-li do lodi, kterou by řídil Moko…“

„Záleží na tom, zda k tomu Moko svolí,“ připomněl Webb nedůvěřivým tónem.

„A proč by nesvolil?“ odpověděl Doniphan. „Nebo nemám právo, abych mu dal rozkaz jako Briant? Ostatně jednalo by se jen o to, aby nás převezl přes jezero…“

„To by bylo pěkné, aby neposlechl!“ zvolal Cross. „Kdybychom museli dopravovat všechny naše potřeby po zemi, to bychom nebyli nikdy u konce! Pochybuji, že by pro vůz byla v lese cesta. Použijeme tedy jolu…“

„A co když nám jolu nepůjčí?“ zapochyboval Webb.

„Nepůjčí?!“ zvolal Doniphan. „A kdo by tomu zabránil?“

„Briant…! Nebo snad není velitelem osady?“

„Briant! Zabránit…!“ opakoval Doniphan. „Má snad větší právo na tuto loď než my…? Kdyby se Briant odvážil ji nevydat…“

Doniphan nedokončil, bylo však zjevné, že ani v tomto případě, ani v žádném jiném by se vládychtivý chlapec nepodrobil vůli svého soupeře.

Avšak, jak připomenul Wilcox, nebylo zapotřebí vést dále hovor na toto téma. Podle jeho mínění by se Briant snažil svým druhům usídlení na Bear Rock co nejvíce usnadnit a nebylo nutné si tím více lámat hlavu. Zbývalo jen rozhodnout se, zda se měli neodkladně vrátit do French Cavern.

„To se mi zdá být nevyhnutelné,“ řekl Cross.

„Tedy již zítra?“ zeptal se Webb.

„Nikoliv,“ odpověděl Doniphan. „Dříve než se vrátíme, rád bych se pustil ještě podél zálivu, abychom poznali severní část ostrova. Za osmačtyřicet hodin se můžeme dostat až k severnímu pobřeží a pak se opět vrátit k Bear Rock. Kdoví zda v tom směru neleží nějaká země, kterou francouzský trosečník neviděl, a proto ji také nemohl na své mapě označit. Nezdá se mi být moudré, abychom se zde trvale usadili a nevěděli ani, na čem jsme.“

Tato námitka byla oprávněná, a jakkoliv tento záměr prodloužil jejich nepřítomnost o dva nebo tři dny, dohodli se, aby se k jeho provedení bez váhání přistoupilo.

Příští den, 14. října, za ranních červánků se Doniphan a jeho tři přátelé vydali na cestu. Ubírali se na sever, aniž by se vzdalovali od pobřeží.

Do dálky asi tří mil se kupily skalnaté balvany mezi lesem a oceánem, tvoříce na úpatí písčité pobřeží asi sto kroků široké.

Bylo poledne, když chlapci minuli poslední skalní balvan a zastavili se k obědu.

V těchto místech se vlévala druhá řeka do zálivu, avšak z jejího směru od jihovýchodu na severozápad se dalo soudit, že vytékala z jezera. Vody, které plynuly jejím úzkým korytem, nepochybně nasbírala při svém toku výše položenými kraji ostrova. Doniphan ji nazval North Creek, skutečně si nezasluhovala pojmenování řeky.

Několik rychlých úderů vesel na gumovém člunu stačilo k převozu, a pak se mohli pustit jen podél lesa, který tvořil okraj levého břehu. Cestou Doniphan a Cross dvakrát vystřelili, a sice za těchto okolností:

Byly asi tři hodiny. Když putovali podél proudu North Creek, Doniphan zjistil, že zahýbali na severozápad více, než by si přáli, neboť se jednalo o to, aby se dostali na severní pobřeží. Právě se chtěl obrátit směrem napravo, když ho Cross zadržel a zvolal:
