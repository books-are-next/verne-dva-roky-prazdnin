---
title: XXIV. KAPITOLA
---

**První pokus – Zvětšení létacího přístroje – Druhý pokus – Odloženo na druhý den – Briantův návrh – Jacquesovo prohlášení – Přiznání – Briantova myšlenka – V noci ve vzduchu – Co se odtamtud jeví – Vítr zesiluje – Rozřešení**

Brzy ráno dne 25. listopadu se dali Briant a Baxter do díla. Dříve však než dali draku větší rozměry, zdálo se, že by bylo vhodné, aby zjistili, jakou zátěž by vyzvedl takový, jak právě byl. Tímto pokusem by se dalo také zjistit, protože jim chyběly vědecké znalosti, jaká plocha by byla zapotřebí, aby unesl – nehledě k jeho vlastní tíži – hmotnost nejméně sto dvaceti nebo sto třiceti liber.

K tomuto prvnímu pokusu nebylo nutné čekat na noc. Právě vál severozápadní vítr a Briant se domníval, že ho lze využít, že by vypustil draka jen do nepatrné výšky, tak aby jej nebylo možné z protějšího pobřeží pozorovat.

Pokus se zdařil podle přání a bylo zjištěno, že létací přístroj vyzdvihl při obyčejném větru pytel zeminy vážící dvacet liber. Váha nalezená v nářadí ze Seagullu přesně odvážila tuto zeminu.

Stáhli tedy draka k zemi a rozložili na Sport Terrace.

V první řadě Baxter upevnil jeho kostru pomocí provazů, které se sbíhaly ve středním uzlu jako dráty deštníku na prstenci, jenž ovíjí hůl. Potom zvětšili plochu, když prodloužili základní díly a napnuli na ně nové plátno. Při této práci velice pomohla Caty. Jehel a nití bylo ve French Cavern dost a zručná služka se dobře vyznala v šití.

Kdyby Briant a Baxter věděli víc o mechanice, jistě by při sestavování draka přihlíželi k základním pravidlům, která jsou váha, plocha, těžiště, střed síly větru – jenž spadá v jedno se středem tělesa – a konečně závěsný bod šňůry. Výpočtem by zjistili, do jaké výšky by se mohl drak vznést a jakou silou by vystupoval. Rovněž by výpočtem zjistili, jaké síly by bylo zapotřebí, aby šňůra vydržela napětí – to byla nejdůležitější podmínka pro bezpečnost pozorovatele-vzduchoplavce.

Naštěstí se k tomu dokonale hodila šňůra, která byla používána na škuneru a byla dlouhá dva tisíce stop. Ostatně létací drak i za velmi silného větru „táhl“ jen mírně, pokud by bylo na takzvané „váze“ správně zvoleno těžiště. Záleželo tedy na tom, aby tento závěsný bod, na němž závisel nejen sklon draka proti větru, ale i jeho stálost, byl vyhledán.

Protože měl drak nyní sloužit jinému účelu, nebyl zapotřebí na konci ocas, čehož Costar a Dole velice litovali. Nebylo to nutné z toho důvodu, že veliká váha stačila k tomu, aby zabránila „dělání kotrmelců“.

Briant a Baxter po mnohých pokusech zjistili, že břemeno musí být zavěšeno ve třetině žebroví, přes které po šířce bylo nataženo plátno. Na dvou provazech, přivázaných k těmto křižujícím se žebrům, mělo být zavěšeno asi o dvacet stop níže břemeno.

Šňůra, kterou měl být drak udržován, byla zkrácena asi na tisíc dvě stě stop, takže drak, počítaje i oblouk, který by šňůra vytvořila, by mohl dosáhnout výšky sedmi nebo osmi set stop.

Konečně, aby bylo co možná nejvíce zabráněno nebezpečí zřícení v případě, že by se provaz přetrhl nebo se roztrhl podstavec draka, bylo usneseno, že vypuštění proběhne nad jezerem. Horizontální vzdálenost, ve které by se mohl přihodit pád, nesměla být ovšem příliš veliká, aby dobrý plavec mohl bezpečně dorazit k západnímu břehu.

Když byl létací drak postaven, měřila jeho plocha ve tvaru osmiúhelníku sedmdesát čtverečních metrů, poloměr byl patnáct stop a každá ze stran čtyři stopy. Protože měl velice pevné základy a nepropustný plátěný obal, mohl snadno unést sto až sto dvacet liber těžké břemeno.

Člun, v němž se měl pozorovatel usadit, zastupoval prostě hrubě spletený koš, jaké se obvykle k různým účelům na lodích užívaly. Byl dost hluboký, aby v něm mohl chlapec střední výšky stát až po ramena, dost široký, aby se v něm mohl volně pohybovat, a dost otevřený, aby z něho mohl rychle vyskočit, kdyby to bylo nutné.

Jak si lze domyslet, nebyli s touto prací hotoví ani za den, ani za dva dny. Začali ráno dne 5. listopadu a skončili odpoledne dne 7. listopadu. Téhož dne večer měla být provedena zkouška, aby poznali létací sílu draka i jeho stálost ve vzduchu.

Během posledních dnů se všeobecný stav nijak nezměnil. Mnohokrát jedni nebo druzí stávali dlouhé hodiny na pobřežní vysočině a obhlíželi kraj. Při tom nespatřili nic podezřelého ani na severu mezi okrajem Traps Woods a French Cavern, ani na jihu za řekou, ani na západě na pobřeží zálivu Seagulla, ani na Family Lake, jež Walston mohl navštívit před svým odjezdem z ostrova. V okolí Auckland Hill nebyl slyšet žádný výstřel. Na obzoru se také nikde nevznášel dým.

Mohli tedy snad již Briant a jeho přátelé doufat, že zločinci opustili Chairman Island? Bylo jim opět dopřáno začít v plném bezpečí obvyklý život?

O tom jim měl podat nepochybné důkazy právě zamýšlený pokus.

Zbývalo jen vyřešit poslední otázku: Jak měl dát znamení ten, kdo by seděl v koši, aby byl stažen k zemi, kdyby to pokládal za nutné?

O tom se vyslovil Briant, když se ho na to ptal Doniphan s Gordonem, takto:

„Světelné znamení nemůžeme použít, neboť by mohlo být zločinci zpozorováno. Shodli jsme se tedy s Baxterem na následujícím. Provázek právě tak dlouhý jako šňůra draka, na který navlékneme olověnou kuličku, bude upevněn na konci koše, zatímco druhý konec zůstane v rukou některého z nás, jenž bude stát na zemi. Stačí pak jen pustit tuto kuličku po provázku, čímž bude dáno znamení, aby byl drak stažen.“

„To je dobře vymyšleno!“ zvolal Doniphan.

Když se takto na všem dohodli, nezbývalo než přikročit ke zkoušce. Měsíc mohl vyjít až ke druhé hodině po půlnoci a právě vál příznivý jihozápadní vítr. Podmínky se zdály být obzvláště příznivé, aby byl pokus učiněn ještě téhož večera.

V devět hodin byla již úplná tma. Několik hustých mraků se prohánělo na bezhvězdné obloze. Kdyby se drak vznesl jen do nepatrné výšky, nemohl by být viděn ani z okolí samého French Cavern.

Malí i velcí měli být pokusu přítomni, a protože se jednalo jen o zkoušku „naprázdno“, jak se říká, provázeli různé jeho kolotání spíš s radostí než s pohnutím.

Uprostřed závodiště postavili hřídel ze Seagulla a pevně ji zakopali do země. Dlouhá, pečlivě navinutá šňůra, stejně jako provázek, jímž mělo být dáno znamení, byly současně upraveny tak, aby se mohly snadno rozvíjet. Do koše dal Briant pytel naplněný zeminou, který vážil sto třicet liber. To byla váha nejtěžšího z chlapců.

Doniphan, Baxter, Wilcox a Webb se postavili u draka, který asi sto kroků od hřídele ležel na zemi. Na Briantův povel jej měli pomalu vypouštět do výšky pomocí provazů, které visely z konců žeber. Jakmile by se drak začal zdvihat po větru, skláněje se podle váhy, měli Briant, Gordon, Service, Cross a Garnett, kteří stáli připraveni u hřídele, popouštět šňůru podle toho, jak by se vznášel do vzduchu.

„Pozor!“ zvolal Briant.

„Jsme připraveni,“ odpověděl Doniphan.

„Vypusťte draka!“

Drak se pomalu vznesl, při větru poněkud zapraskal a sklonil se proti větru.

„Roztáčejte…! Roztáčejte!“ volal Wilcox.

Hřídel se začal ihned podle napětí šňůry otáčet, zatímco drak i koš se pomalu vznášely do vzduchu.

Ačkoliv to bylo nerozumné, začali chlapci volat hurrrá, když se „obr vzduchu“ vznesl nad zemi. Ale téměř současně zmizel ve tmách – k veliké nelibosti Iversona, Jenkinse, Doleho a Costara, kteří by jej rádi viděli, zatímco ten se vznášel již nad Family Lake. Proto je začala Caty utěšovat:

„Nermuťte se proto, moji cukrouškové…! Jindy, až nebude hrozit žádné nebezpečí, pustíme za dne vašeho obra a budete-li hodní, smíte mu posílat psaníčka!“

I když draka nebylo vidět, bylo cítit, že táhl pravidelně, důkaz, že ve vyšších vzduchových vrstvách vál silný vítr a že tah nebyl příliš silný, důkaz, že i těžiště váhy bylo dobře zvoleno.

Briant, jenž chtěl, aby pokus byl úplný, jak tomu okolnosti dovolovaly, rozvinul šňůru až do konce. Tak mohl pozorovat její napětí, které nebylo nijak veliké. Z hřídele se rozvinulo tisíc dvě stě stop šňůry a bylo pravděpodobné, že drak se vznesl do výšky sedmi až osmi set stop. Celý pokus trval jen asi deset minut.

Když to bylo skončeno, začali otáčet klikami, aby stáhli draka dolů. Druhá část pokusu trvala ovšem déle. Potřebovali alespoň hodinu, než navinuli na hřídel šňůru dlouhou tisíc dvě stě stop.

Podobně jako u balonu, bylo přitažení k zemi i u létacího draka nejtěžším úkolem, aby nenastal žádný náraz. Avšak vítr byl stálý, takže i to se znamenitě povedlo. Brzy se objevil ve tmě plátěný osmiúhelník a pomalu se snesl k zemi téměř na stejném místě, odkud se vznesl.

Jásavým hurrrá přivítali jeho návrat, jako pozdravili jeho odlet.

Drak měl zůstat rozložen na zemi a přidržován, aby jej vítr neodnesl. Baxter a Wilcox se nabídli, že jej budou až do rána střežit.

Druhý den, 8. listopadu ve stejnou hodinu měl nastat rozhodující výlet.

Chlapci jen čekali na Briantův rozkaz, aby se vrátili do French Cavern. Briant ani nepromluvil a zdál se být velice pohroužen do rozjímání.

Na co myslel? Snad ne na nebezpečí, jaká byla spojena s tímto pokusem, podniknutým za tak neobyčejné příležitosti? Nebo jej tížila zodpovědnost, že by se některý z jeho kamarádů měl odvážit sednout do koše draka?

„Vraťme se,“ řekl Gordon. „Je již pozdě…“

„Ještě okamžik,“ pravil Briant. „Gordone, Doniphane, počkejte…! Chci něco navrhnout!“

„Mluv,“ pobízel jej Doniphan.

„Právě jsme vyzkoušeli našeho draka,“ začal Briant, „a pokus se zdařil, protože byly příznivé podmínky: vítr pravidelný, ani slabý, ani příliš silný. Víme však, jaké počasí bude zítra, zda nám vítr dovolí udržovat draka nad jezerem? Zdá se proto být vhodné, abychom své předsevzetí neodkládali!“

Skutečně, nic nebylo správnějšího, když se k tomu již jednou odhodlali.

Avšak na tento návrh nikdo neodpověděl. V okamžiku, kdy měli jít vstříc nebezpečí, všichni zaváhali – i ti nejstatečnější.

A pak Briant dodal:

„Kdo chce vystoupit…?!“

„Já…!“ zvolal živě Jacques.

A téměř současně:

„Já!“ zvolali téměř současně Doniphan, Baxter, Wilcox, Cross a Service.

Pak nastalo ticho, které ani Briant se neodvážil přerušit.

Jacques promluvil první:

„Bratře! Je na mně, abych se obětoval! Ano, na mně! Prosím tě o to! Dovol mi vystoupit…!“

„A proč spíš ty než já, spíš než někdo jiný?“ zeptal se Doniphan.

„Pravda! Proč?“ zeptal se Baxter.

„Protože je to mou povinností!“ odpověděl Jacques.

„Tvou povinností?“ řekl Gordon.

„Ano!“

Gordon uchopil Brianta za ruku, aby se ho zeptal, co tím chtěl říci, a cítil, jak se mu v jeho ruce chvěla. A kdyby nebyla tma, viděl by, jak líce jeho přítele zrudly, viděl by, jak se sklopila víčka nad jeho zarosenýma očima.

„Nuže, bratře…!“ pokračoval Jacques rozhodným hlasem, jenž překvapoval u dítěte tohoto věku.

„Odpověz, Briante!“ řekl Doniphan. „Jacques tvrdí, že má právo se obětovat…! Nemáme však i my stejné právo? Co udělal, že si toto právo přisvojuje…?“

„Co jsem udělal,“ odpověděl Jacques, „co jsem udělal – chci vám to říci!“

„Jacquesi!“ zvolal Briant a chtěl zabránit, aby jeho bratr promluvil.

„Ne,“ ujal se slova Jacques hlasem přerývaným pohnutím. „Nech mne, abych se již konečně vyznal…! Velice mne to trápí…! Gordone, Doniphane, vy všichni… jste-li zde… to já… já jsem jedinou příčinou…! Jestli byl Seagull zanesen na širý oceán, stalo se to mou nerozvážností… ano…! Z žertu… z nerozumné hry… jsem odvázal lano, jímž byla loď uvázána na nábřeží v Aucklandu…! Ano, z rozmaru…! A pak, když jsem spatřil, jak je jachta hnána, ztratil jsem hlavu…! Nevolal jsem o pomoc, kdy byl ještě čas…! A hodinu po tom… uprostřed noci… na širém oceánu…! Ach! Odpusťte mi drazí přátelé, odpusťte…!“

A ubohý chlapec hořce plakal a marně se ho Caty snažila utěšit.

„Dobře, Jacquesi,“ řekl poté Briant. „Přiznal jsi svou vinu a nyní chceš dát v sázku život, abys ji napravil… anebo abys alespoň částečně vyrovnal zlo…?“

„A copak je již nevyrovnal?“ zvolal Doniphan, unesen svou vrozenou velkomyslností. „Copak se nevydal dvacetkrát vstříc nebezpečím, aby nám prokázal své služby…? Ach, Briante, nyní rozumím, proč jsi vždy svého bratra vystavoval první ráně, kdykoliv hrozilo nebezpečí, a proč byl vždy připravený obětovat se! Hle, proč se vydal, aby Doniphana a Crosse vyhledal uprostřed mlh, dávaje v sázku svůj život…! Ano, můj příteli Jacquesi, odpouštíme ti ze srdce a nemusíš více napravovat svou vinu!“

Všichni Jacquese obklopili, tiskli mu ruce – a přece nepřestávaly téci slzy po jeho tvářích. V té chvíli se dozvěděli, proč toto dítě, kdysi nejveselejší a nejstatečnější chovanec z celé Chairman School, se stal tak smutným, proč se držel vždy v ústraní…! Pak se dozvěděli, proč na rozkaz svého bratra, především ale z vlastní vůle, vždy byl v čele, kdekoliv se naskytla okolnost hrozící nebezpečím…! A stále se ještě domníval, že neučinil dost…! Žádal ještě, aby se směl obětovat za ostatní…! A když mohl opět promluvit, řekl pouze:

„Nyní zjišťujete, že je na mně, jedině na mně, abych se dal vynést…! Je to tak, bratře?“

„Dobře, Jacquesi, dobře!“ opakoval Briant a tiskl svého bratra v objetí.

Přes vyznání, které Jacques učinil, přes právo, jež si přivlastňoval, marně se Doniphan a ostatní snažili být prostředníky. Nezbývalo než svěřit jej větru, který právě stále sílil.

Jacques tiskl ruce svých kamarádů. Pak připravený vstoupit do koše, z něhož byl vyhozen pytel se zeminou, obrátil se k Briantovi. Ten stál bez hnutí několik kroků za hřídelem.

„Nech se obejmout, bratře!“ řekl Jacques.

„Ano…! Obejmi mne!“ odpověděl Briant, přemáhaje své pohnutí. „Nebo spíš… je na mně, abych tě objal… neboť já se nechám vynést drakem…“

„Ty…?“ zvolal Jacques.

„Ty…? Ty…?“ opakovali Doniphan a Service.

„Ano… já. Bude-li Jacquesova vina smyta jeho bratrem nebo jím samotným, na tom nezáleží. Ostatně, když mne napadla myšlenka provést tento pokus, mohli byste se někdy domnívat, že bych jej nechal provést někoho jiného…?“

„Bratře,“ zvolal Jacques, „prosím tě o to!“

„Ne, Jacquesi!“

„Nuže,“ řekl Doniphan, „přenech to mně!“

„Ne, Doniphane,“ odvětil Briant tónem, jenž vylučoval každou odmluvu. „Já vystoupím… Chci to!“

„Očekával jsem to od tebe, Briante,“ řekl Gordon a vřele stiskl ruku svého přítele.

Po těch slovech vstoupil Briant do koše a jakmile se pohodlně usadil, dal povel, aby drak byl vypuštěn.

Drak se sklonil po větru a nejdříve pomalu stoupal. Pak Baxter, Wilcox, Cross a Service, kteří stáli u hřídele, začali roztáčet šňůru stejně rychle, jako Garnett, jenž držel návěstní provázek, jej popouštěl mezi prsty.

Za deset minut zmizel „obr vzduchu“ ve tmě, neprovázený jako při pokusu s pytlem jásavým hurrrá, ale uprostřed hlubokého ticha.

Statečný velitel této malé osady, šlechetný Briant, zmizel i s ním.

Zatím drak pomalu, ale pravidelně stoupal. Pravidelnost větru mu zajišťovala dokonalou stálost. Jen se poněkud skláněl z jedné strany na druhou. Briant necítil žádné záchvěvy, které by ho uvedly do nebezpečí. Ani se nehýbal, držel se oběma rukama lan, na nichž visel koš, který se lehce kolébal.

Avšak jaké pocity plnily Briantovu hruď, když plul v tomto prostoru, pod širou nakloněnou plochou draka, jenž hnán větrem se zachvíval! Zdálo se mu, jako by byl unášen bájným dravým ptákem, nebo spíš jako by se držel perutí ohromného černého netopýra. Avšak díky jeho odhodlání zachoval si chladnokrevnost, jakou jeho situace vyžadovala.

Za deset minut, co létací drak opustil půdu Sport Terrace, slabé trhnutí prozradilo, že jeho vzestupný pohyb byl ukončen. Vypuštěn až do konce šňůry se ještě poněkud vznesl a několikrát se rozkýval. Výška, do které vystoupal, činila v kolmém směru asi šest nebo sedm set stop.

Briant, jenž se úplně ovládl, uchopil nejdříve provázek, na němž byla navlečena olověná kulička, a pak se začal rozhlížet kolem. Jednou rukou se držel provazu, na němž byl zavěšen koš, a druhou přidržoval před očima dalekohled.

Pod ním panovala hluboká tma. Jezero, lesy, pobřežní vysočina splývaly ve směsici, v níž nebylo možné rozeznat jednotlivosti.

Obrys ostrova se obrážel od oceánu, který jej obléval, a z bodu, na němž Briant stanul, mohl pozorovat celé jeho okolí.

A skutečně, kdyby se nechal vynést za jasného dne, kdyby se mohl zadívat po ozářeném obzoru, snad by spatřil jiné ostrovy, dokonce snad pevninu, pokud ležela v obvodu čtyřiceti nebo padesáti mil – to byla vzdálenost, na kterou mohl zrakem jistě dohlédnout.

K západu, severu a jihu byla obloha velice zamračená, takže nemohl v tom směru nic zpozorovat, jinak tomu bylo ale na východě, kde na malé části oblohy, v tom okamžiku bez mračen, zářilo několik hvězd.

A právě na této straně dost jasná záře, odrážející se od níže plynoucích oblaků, upoutala Briantovu pozornost.

„To je zář ohně!“ řekl sám k sobě. „Copak by na tom místě rozložil Walston tábor…? Nikoliv! To je příliš vzdálený oheň a zcela jistě se nachází mimo ostrov…! Nebo je to činná sopka, a je snad země ve východních končinách?“

Tu si Briant vzpomněl, že při poslední výpravě k Deception Bay se objevil v zorném poli dalekohledu v tom směru bělavý bod.

„Ano,“ mluvil k sobě, „bylo to na té straně. A ten bod je snad lesknoucí se ledovec! Na východě musí být země, a dost blízko od Chairman Island!“

Briant nasměroval dalekohled na tuto zář, jež mezi tmou ještě více vynikala. Nebylo pochyby, že tam v sousedství ledovce, který již dříve spatřil, se zdvihala sopka, ať již na pevnině, nebo na souostroví, vzdálená od ostrova jen asi třicet mil.

V téže chvíli zahlédl Briant novou ohnivou zář. Mnohem blíž, nějakých pět nebo šest mil, a tedy na ploše ostrova zářil mezi stromy oheň na východě Family Lake.

„Tentokrát je to v lese,“ řekl si, „a právě na okraji při pobřeží.“

Zdálo se však, jako by se toto světlo objevovalo a mizelo, neboť ačkoliv pátral co nejpozorněji, Briant je již nespatřil.

Ó, jak mu bušilo srdce a jak se mu chvěla ruka, že stěží udržel klidně dalekohled před očima.

Byl to však oheň ležení, nedaleko ústí East River. Briant jej viděl a brzy nato rozeznal, jak znovu zazářil, prodíraje se korunami stromů.

Walston a jeho tlupa tedy tábořila v těchto místech, v blízkosti malého přístavu Bear Rock. Zločinci ze Severnu ještě neopustili Chairman Island. Mladí osadníci byli stále ještě v nebezpečí jejich útoků a French Cavern nebyl mimo nebezpečí.

Jakého zklamání se Briant dočkal! Bylo zjevné, že Walston, když nemohl opravit svou šalupu, se musel vzdát úmyslu vydat se na oceán, aby se dostal do některé sousední země. A přece jen byla v těchto končinách země. O tom již nebyly pochyby.

Když Briant ukončil svá pozorování, soudil, že by nebylo prospěšné dále prodlužovat tuto vzdušnou výpravu. Připravoval se tedy k sestoupení. Vítr očividně zesílil. Kolísání se stalo silnějším, způsobilo i houpání koše, čímž bylo přistání k zemi znesnadněno.

Jakmile se přesvědčil, že návěstní provázek byl dostatečně napnutý, pustil po něm Briant olověnou kuličku, která se v několika vteřinách dostala do Garnettových rukou.

Ihned začali chlapci natáčet šňůru na hřídel, stahujíce draka k zemi.

Ale ve stejné době, co klesal drak, pátral Briant neustále ve směru, kde viděl před sebou zář. Znovu viděl jak tu ze sopky, tak mnohem blíž na pobřeží i oheň ležení.

Je možné si představit, s jako netrpělivostí očekávali Gordon a ostatní chlapci znamení, že Briant chtěl sestoupit. Zdálo se jim totiž dvacet minut, které Briant strávil ve vzduchu, být velmi dlouhými.

Zatím Doniphan, Baxter, Wilcox a Webb statečně pracovali klikami hřídele. I oni poznali, že vítr zesílil a vál mnohem nepravidelněji. Cítili to na nárazech šňůry a úzkostlivě mysleli na Brianta, jak asi trpěl nárazy větru.

Hřídel se otáčel rychle, aby navinul tisíc dvě stě stop dlouhou šňůru, která byla úplně rozvinuta. Vítr byl stále silnější a za tři čtvrtě hodiny po znamení, které dal Briant, vál již prudký vítr.

V tom okamžiku se mohl drak vznášet asi sto stop nad jezerem.

Náhle bylo cítit prudké trhnutí. Wilcox, Doniphan, Service, Webb a Baxter, kteří nebyli dost zapřeni, byli jím sraženi k zemi. Šňůra držící draka se přetrhla.

A uprostřed výkřiků hrůzy bylo dvacetkrát opakováno jméno:

„Briante! Briante!“

Několik minut nato vyskočil Briant na písčinu a zvolal silným hlasem.
