<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="e-bookprozatext">Zvěře tam bylo mnoho, jako bekasiny, dlouhoocasé i obyčejné
kachny, chřástalové, kulíci, potápky a na tisíce černých kajek, které byly více
vyhledávány pro své peří než pro maso, ačkoliv i toto, pokud bylo dobře upraveno,
bylo velice chutné. Doniphan a oba jeho přátelé zde mohli skolit na sta těchto
vodních ptáků, aniž by přišel jediný brok nazmar. Byli však rozumní a spokojili
se několika tucty opeřenců, které Phann vyplašil ze širokých kalužin.</p>

<p class="e-bookprozatext">Doniphan by ovšem rád skolil i jinou zvěř, která by se
ostatně nemohla objevit na stole v zásobárně, i kdyby ji plavčík sebelépe
upravil. Byli to písečníci, patřící k rodu bahňáků, a volavky ozdobené
překrásnou chocholkou z bílého peří. Avšak mladý lovec se přece jen zdržel – marně
by plýtval střelným prachem. Avšak nebylo tomu tak, když spatřil hejno
plameňáků s ohnivě červenými křídly, kteří tak rádi navštěvovali solné vody a jejichž
maso chutnalo jako maso koroptví. Nad těmito ptáky, kteří stáli v řadách, bděli
strážci, kteří jakmile zvětřili nebezpečí, vydávali ze sebe zvuky podobné zvuku
trubky. Sotvaže Doniphan spatřil tyto překrásné exempláře ostrovního ptactva,
ztratil veškerou rozvahu. Wilcox a Webb nebyli o nic moudřejší než on. Pustili
se za nimi, avšak bez úspěchu. Nevěděli, že kdyby se k nim přiblížili tak, aby
je ptáci nespatřili, mohli jich postřílet podle chuti, neboť rachotem výstřelů
se omračovali a nedávali se ani na útěk.</p>

<p class="e-bookprozatext">Marně se tedy snažili Doniphan, Webb i Wilcox chytit
některého z těchto nádherných vodních ptáků, kteří od konce zobáků až k ocasu
měřili více než čtyři stopy. Hlídači jim dali znamení a hejno zmizelo k jihu a ani
dalekonosnou puškou na kachny nebylo možné je zasáhnout.</p>

<p class="e-bookprozatext">Nicméně tři lovci se vraceli s velikou kořistí, takže
nemuseli nijak litovat výletu do South Moors. Kde byli vodní tůně, použili
chůdy a dostali se až ke břehu řeky, kde si slíbili, že výlet zopakují, jakmile
by nastal první mráz, kdy by kořist byla ještě výnosnější.</p>

<p class="e-bookprozatext">Gordon nesměl čekat, až nastane zima, a proto se
snažil, aby French Cavern byl vším zásoben a mohl vzdorovat všem nepohodám.
Byly zapotřebí velké zásoby palivového dřeva, aby mohli vytápět obydlí i stáje.
Za tím účelem byly podniknuty veliké výpravy k okraji Bog Woods. Několikrát
denně po celých čtrnáct dní vyjížděl do lesa vůz, tažený dvěma guanaky, a sjížděl
k French Cavern. A tak měli, kdyby zima trvala šest měsíců a ještě déle, hodně
narovnaného dřeva a zásoby tuleního oleje a obyvatelé French Cavern se nemuseli
bát ani mrazů, ani tmy.</p>

<p class="e-bookprozatext">Těmito pracemi však nebyl vůbec porušen řád, jenž
upravoval vyučování tohoto malého světa. Velcí střídavě vyučovali malé. V přednáškách,
které byly pořádány dvakrát týdně, si počínal Doniphan příliš chvástavě, čímž
si ovšem nezískal žádné přátele. Kromě jeho stálých kamarádů ho neměl nikdo
rád. A přesto s jistotou počítal, že než uplynou dva měsíce a skončí Gordonův
úřad, že nastoupí na jeho místo jako velitel osady. Podporován svou samolibostí
si říkával, že mu tento úřad po právu náleží. Dokonce nebylo to skutečné
bezpráví, že již nebyl zvolen při první volbě? Wilcox, Cross a Webb jej v této
myšlence ještě utvrzovali, dokonce se pokoušeli získat mu hlasy pro příští
volbu a vůbec nepochybovali, že se jim to podaří.</p>

<p class="e-bookprozatext">Přesto však neměl Doniphan mezi svými druhy většinu.
Zejména nejmladší z nich nebyli pro něho a ovšem také ne pro Gordona.</p>

<p class="e-bookprozatext">Gordon velice dobře prohlédl, co se chystalo, nesnažil
se však nijak, i když byl opět volitelný, ponechat si svůj úřad. Byl si dobře
vědom, že přísnost, kterou se během svého „předsednického roku“ vyznačoval, mu
sotva mohla zjednat většinu hlasů. Jeho poněkud drsné vystupování, jakož i až
příliš k praktickému se nesoucí snahy mnohdy vzbudily odpor, a právě na těchto
důvodech stavěl Doniphan své plány. Bylo zjevné, že v den volby mělo zřejmě
dojít k zajímavému zápasu.</p>

<p class="e-bookprozatext">Co malí Gordonovi nejvíce vytýkali, byla jeho mnohdy
až velmi přísná spořivost sladkých pokrmů. Kromě toho jim často vytýkal, že si
nedávali pozor na svůj oděv, zejména když se vrátili do French Cavern s nějakou
skvrnou nebo trhlinou anebo s dírou v botách, což vždy vyžadovalo namáhavou
opravu, jakož vůbec obuvnická otázka byla vždy velice závažná.</p>

<p class="e-bookprozatext">A co se jim dostalo výčitek za ztracené knoflíky,
kolikrát jen je museli odpykat trestem! Otázka knoflíků u vest a kalhot byla
téměř na denním pořádku, takže Gordon si nakonec vyžádal, že se museli každý
večer prokázat jejich dostatečným množstvím, a kdo nemohl, byl potrestán buď
odejmutím zákusku, nebo domácím vězením. V takových případech Briant častokrát
zakročil ve prospěch Jenkinse a Doleho a tím si získal velkou vážnost. Také
nebylo pro malé žádným tajemstvím, že oba správci kuchyně, Service a Moko, byli
vždy zajedno s Briantem, a kdyby se tedy on stal velitelem Chairman Island,
viděli již, jak by zasvitla lepší budoucnost, kdy by o pamlsek nebyla nikdy
nouze!</p>

<p class="e-bookprozatext">Podívejme, jak na maličkostech závisí věci světa!
Skutečně, nebyla tato osada chlapců pravým obrazem lidské společnosti a neukazovaly
tyto děti na sobě, že si dovedly „hrát na muže“?</p>

<p class="e-bookprozatext">Briant sám se vůbec nestaral o tyto záležitosti. Bez
oddechu pracoval a také svému bratrovi nedopřál jedinou volnou chvilku. Oba
byli vždy první a poslední, kdekoliv se jednalo přiložit ruce k dílu, jako by
právě jim patřilo nejvíce povinností.</p>

<p class="e-bookprozatext">Denní čas nebyl věnován pouze všeobecnému učení. Řád
dovoloval také několik hodin oddechu, neboť podmínkou zdraví bylo, aby se tělo
otužovalo tělocvikem. Malí i velcí se ho také účastnili. Šplhali na stromy až k
prvním větvím po provazech upevněných k větvím nebo ke kmeni, skákali pomocí
tyčí přes široké strže nebo se koupali v jezeře, přičemž ti, kteří ještě
neuměli plavat, se tomu brzy naučili. Pořádali běhy o závod, při kterých vítěz
dostal cenu, a podobně se cvičili i v metání bolas a házení lasa.</p>

<p class="e-bookprozatext"><span class="calibre21">Provozovány byly
také hry, oblíbené zejména u mladých Angličanů, a to kromě již uvedených
například <span class="e-bookdejapoznamkychar"><span class="calibre24">kroket</span></span>,
<span class="e-bookdejapoznamkychar">rounders,</span> kde se míč metal pomocí
dlouhé hole k dřevěným kolíkům, které byly zaraženy do země v určité
vzdálenosti, tvoříce pravidelný pětiúhelník, a také takzvané <span class="e-bookdejapoznamkychar">quoits,</span> při níž byla zapotřebí zejména
zvláštní síla ramen a jistota očí.</span></p>

<p class="e-bookprozatext">Tuto poslední hru musíme poněkud podrobněji popsat,
protože jednoho dne byla příčinou nemilého výstupu mezi Briantem a Doniphanem.</p>

<p class="e-bookprozatext">Bylo to dne 25. dubna odpoledne. Rozděleni po čtyřech,
hráli Doniphan, Webb, Wilcox a Cross z jedné a Briant, Baxter, Garnett a Service
z druhé strany partii <span class="e-bookdejapoznamkychar">quoitsu</span> na
trávníku Sport Terrace.</p>

<p class="e-bookprozatext">Na rovině byly zaraženy dva železné kůly <span class="e-bookdejapoznamkychar">hobs,</span> jeden od druhého ve vzdálenosti
padesáti stop. Každý z hráčů měl dva quoits, jakési kovové, ploché, ostře
vykrojené disky s otvorem uprostřed.</p>

<p class="e-bookprozatext">Při této hře měl každý vrhnout quoitem po řadě, a to
nejdříve k jednomu kůlu, pak ke druhému, kde měl quoit dopadnout. Podařilo-li
se jej dostat k jednomu kůlu, započítávaly se dva body, a pokud k oběma, čtyři
body. Kdyby se kotouče ke kůlu jen přiblížily, počítaly by se dva body pro
kotouče bližší a jeden bod, když pouze jeden ležel blíž u kůlu.</p>

<p class="e-bookprozatext">Chlapci se toho dne vyznačovali neobyčejnou
horlivostí, a protože Doniphan byl na opačné straně než Briant, byla ctižádost
obou napjatá.</p>

<p class="e-bookprozatext">Již byla odehrána dvě kola. Briant, Baxter, Service a Garnett
měli sedm bodů, zatímco jejich protivníci vyhráli druhou hru a měli šest bodů.</p>

<p class="e-bookprozatext">Sehráli právě mistrovskou partii. Obě strany dosáhly
pěti bodů a měly hodit již jen dva quoity.</p>

<p class="e-bookprozatext">„Je řada na tobě, Doniphane,“ řekl Webb, „miř dobře!
Máme poslední quoit a jedná se o to, abychom vyhráli!“</p>

<p class="e-bookprozatext">„Buď bez starosti!“ odpověděl Doniphan.</p>

<p class="e-bookprozatext">Postavil se patami k sobě, v prvé ruce držel kotouč a tělem
se nachýlil poněkud nalevo, aby mohl tím jistěji mrštit.</p>

<p class="e-bookprozatext">Bylo vidět, že ješitný chlapec, jak se říká, duší i tělem
visel na hře – měl zaťaté zuby, poněkud zbledlé líce a oči pod řasami mu jen
svítily.</p>

<p class="e-bookprozatext">Zamířil, několikrát kotouč rozhoupal a mrštil jím v přímém
směru k cíli, jenž byl vzdálen asi padesát stop.</p>

<p class="e-bookprozatext">Kotouč se dotkl kolíku jen okrajem, místo aby se
zachytil otvorem a padl před ním na zem, čímž bylo dosaženo jen šest bodů.</p>

<p class="e-bookprozatext">Doniphan nemohl potlačit svou nevoli a dupal nohou.</p>

<p class="e-bookprozatext">„To je mrzuté,“ řekl Cross, „avšak ještě jsme
neprohráli, Doniphane!“</p>

<p class="e-bookprozatext">„Zajisté že ne,“ dodal Wilcox. „Tvůj quoit leží zrovna
u kolíků, a nemrští-li Briant svůj dobře na něj, rád bych viděl, dovede-li svůj
položit lépe.“</p>

<p class="e-bookprozatext">Kdyby kotouč, který měl Briant vrhnout – a nyní právě
došla řada na něho –, nezapadl otvorem na kolík, byla by hra pro jeho stranu
ztracena, neboť se zdálo téměř nemožné vrhnout jím lépe, než učinil Doniphan.</p>

<p class="e-bookprozatext">„Miř dobře! Miř dobře!“ volal Service.</p>

<p class="e-bookprozatext">Briant neodpovídal, neboť ho ani nenapadlo, aby
Doniphana poškádlil. Chtěl pouze vyhrát hru pro své kamarády, nikoliv pro sebe.</p>

<p class="e-bookprozatext">Postavil se tedy podle pravidel a mrštil svůj kotouč
tak jistě, že padl za metu.</p>

<p class="e-bookprozatext">„Sedm bodů!“ zvolal vítězoslavně Service. „Vyhráli
jsme, vyhráli jsme!“</p>

<p class="e-bookprozatext">Doniphan hned přiběhl.</p>

<p class="e-bookprozatext">„Nikoliv, nevyhráli jste!“ zvolal.</p>

<p class="e-bookprozatext">„A proč ne?“ zeptal se Baxter.</p>

<p class="e-bookprozatext">„Protože Briant si počínal podvodně!“</p>

<p class="e-bookprozatext">„Podvodně!“ připomenul Briant, jehož líce při této
urážce úplně zbledly.</p>

<p class="e-bookprozatext">„Ano, podvodně!“ odpověděl Doniphan. „Briant nestál na
čáře, kde měl stát!“</p>

<p class="e-bookprozatext">„To není pravda!“ odporoval Service.</p>

<p class="e-bookprozatext"><span class="calibre16">„To není pravda!“
řekl Briant. „A i kdyby tomu tak bylo, pak se tu jedná pouze o omyl, jehož jsem
se dopustil, a nedovolím, aby mne proto Doniphan obviňoval z podvodu!“</span></p>

<p class="e-bookprozatext">„Opravdu…? Ty to nedovolíš?“ vysmíval se Doniphan a krčil
rameny.</p>

<p class="e-bookprozatext">„Nikdy!“ odpověděl Briant, který se již neovládal. „Mohu
ostatně dokázat, že jsem stál přesně na čáře.“</p>

<p class="e-bookprozatext">„Ano! Zajisté!“ potvrzovali Baxter a Service.</p>

<p class="e-bookprozatext">„Nikoliv! Nikoliv!“ odporovali Webb a Cross.</p>

<p class="e-bookprozatext"><span class="calibre17">„Podívejte se sem na
mé otisky střevíců v písku!“ pokračoval Briant,</span> „a protože se Doniphan
nemohl nijak mýlit, musím mu říci do očí, že lhal!“</p>

<p class="e-bookprozatext">„Lhal!“ odpověděl Doniphan a pomalu se blížil ke svým
druhům. Webb a Cross se postavili za ním, aby jej podporovali, zatímco Service
a Baxter se postavili vedle Brianta, kdyby se oba soupeři pustili do sebe.</p>

<p class="e-bookprozatext">Doniphan zaujal postoj boxera, odložil kabát, vyhrnul
rukávy až k loktům a ovinul si kolem ruky kapesník.</p>

<p class="e-bookprozatext">Briant, jenž dosud zůstal chladnokrevný, stál nehnutě,
nechtěl se bít se svým druhem, a dát tak špatný příklad ostatním chlapcům.</p>

<p class="e-bookprozatext">„Učinil jsi bezpráví, žes mne urazil, Doniphane,“
řekl, „a nyní tak činíš opět, když mne vyzýváš na souboj!“</p>

<p class="e-bookprozatext">„Skutečně,“ odvětil Doniphan pohrdavým hlasem, „činíme
vždy bezpráví, když vyzýváme ty, kdo na vyzvání nedovedou dát odpověď.“</p>

<p class="e-bookprozatext">„Neodpovídám-li na ně,“ odvětil Briant, „je to jen
proto, že to neuznávám za vhodné.“</p>

<p class="e-bookprozatext">„Neodpovídáš-li,“ řekl Doniphan, „je to proto, že máš
strach!“</p>

<p class="e-bookprozatext">„Strach…! Já…!“</p>

<p class="e-bookprozatext">„Protože jsi zbabělec!“</p>

<p class="e-bookprozatext">Briant vykročil s připravenýma rukama proti
Doniphanovi a oba sokové, připraveni k boji, si stáli tváří v tvář.</p>

<p class="e-bookprozatext">U Angličanů i v samotných ústavech tvořil box, abychom
tak řekli, část výchovy. Bylo zjištěno, že chlapci, obratní v tomto počínání,
se vyznačovali jakousi něžností a trpělivostí vůči jiným a nevyhledávali
potyčky.</p>

<p class="e-bookprozatext">Briant, jenž jako Francouz nikdy neměl zálibu v této
výměně ran pěstí, které vždy mířily na obličej protivníka, by zde jistě
podlehl, protože jeho sok byl právem pokládán za výborného boxera, ačkoliv byli
oba téhož věku, byli stejně vysocí a také tělesnou silou by se jeden druhému
vyrovnal.</p>

<p class="e-bookprozatext">Právě měl zápas začít a mělo dojít k prvnímu výpadu,
když si Gordon, jemuž byl případ oznámen Dolem, pospíšil, aby vstoupil mezi
bojechtivé chlapce.</p>

<p class="e-bookprozatext">„Briante…! Doniphane…!“ zvolal.</p>

<p class="e-bookprozatext">„Řekl, že jsem lhář…!“ řekl Doniphan.</p>

<p class="e-bookprozatext">„Když mne vinil z podvodu a označil mne zbabělcem!“
odpověděl Briant.</p>

<p class="e-bookprozatext">Hned se všichni shlukli kolem Gordona, zatímco oba
soupeři, Briant se zkříženýma rukama a Doniphan neustále v postoji boxera,
ustoupili několik kroků dozadu.</p>

<p class="e-bookprozatext">„Doniphane,“ začal Gordon vážným hlasem, „znám
Brianta! On jistě nevyhledával hádku! Tys k ní dal jistě podnět!“</p>

<p class="e-bookprozatext">„Ovšem, Gordone,“ odpověděl Doniphan, „z toho tě opět
poznávám. Vždy jsi připraven postavit se proti mně.“</p>

<p class="e-bookprozatext">„Ano. Avšak jen tehdy, když si to zasloužíš!“
odpověděl Gordon.</p>

<p class="e-bookprozatext">„Buďsi!“ zvolal Doniphan. „Ať je bezpráví na mé, nebo
na Briantově straně, on zůstane zbabělcem, jestli se mnou ihned nepodstoupí
zápas!“</p>

<p class="e-bookprozatext">„A ty, Doniphane,“ řekl Gordon, „jsi nezvedený
chlapec, který dává svým kamarádům špatný příklad. Jakže, ve smutném postavení,
v němž se nacházíme, chce ještě někdo z nás rozsévat sémě nesváru? To přestává
všechno, pro blaho všech musíš své choutky držet na uzdě!“</p>

<p class="e-bookprozatext">„Briante, poděkuj Gordonovi!“ zvolal Doniphan. „A nyní,
pozor!“</p>

<p class="e-bookprozatext"><span class="calibre16">„Ne, nikdy!“ velel
Gordon. „Já, jako váš velitel, vám zakazuji každý násilný výstup mezi sebou!
Ty, Briante, vrať se do French Cavern! Ty pak, Doniphane, jdi si zchladit svůj
hněv kam chceš, neukazuj se tu však dříve, dokud nezjistíš, žes jednal
nesprávně. Učinil jsem pouze svou povinnost!“</span></p>

<p class="e-bookprozatext">„Ano…! Zcela správně…!“ volali ostatní, kromě Webba,
Wilcoxe a Crosse. „Hurrrá Gordonovi…! Hurrrá Briantovi!“</p>

<p class="e-bookprozatext"><span class="calibre17">Vůči této
převládající jednomyslnosti nezbývalo než uposlechnout. Briant odešel do haly,
a pozdě večer, když už chtěli jít spát, se vrátil Doniphan, aniž by na sobě dal
znát nějaké rozčilení. Bylo však možné pozorovat, že v sobě tajil hněv, že jeho
nepřátelství proti Briantovi jen vzrostlo a že nikdy nezapomene na lekci,
kterou mu dal Gordon. Ostatně každý pokus smíření, o které Gordon usiloval,
odmítl.</span></p>

<p class="e-bookprozatext">Tento rozpor, kterým byl porušen mír malé osady, byl
velice politováníhodný. Doniphan měl na své straně Wilcoxe, Crosse a Webba,
kteří úplně podléhali jeho vlivu a vždy a všude mu dávali za pravdu. Nebylo
snad možné obávat se nějaké příští roztržky?</p>

<p class="e-bookprozatext">Od toho dne se však o tom již ani nemluvilo. Nikdo se
ani nezmínil o tom, co se přihodilo mezi oběma soky, a bylo pokračováno v obvyklých
pracích a přípravách na příští zimu.</p>

<p class="e-bookprozatext">Zima nedala na sebe dlouho čekat. Již v prvních dnech
měsíce května bylo chladno tak citelné, že Gordon rozkázal, aby bylo zatopeno v
kamnech v hale a přikládáno dnem i nocí. Brzy bylo nutné zahřát i stáj v ohradě
a kurníky, úkol, jenž připadl Servicemu a Garnettovi.</p>

<p class="e-bookprozatext">V té době se někteří tažní ptáci již chystali v hejnech
k odletu. Do kterých krajin asi odlétali? Zajisté do severnějších krajin
Tichého oceánu nebo na americkou pevninu, kde by našli příznivější podnebí, než
jaké panovalo na Chairman Island.</p>

<p class="e-bookprozatext">Mezi tímto ptactvem byly v první řadě vlaštovky, tito
podivuhodní stěhovaví ptáci, kteří rychle přelétají největší vzdálenosti. Protože
Briant měl neustále na mysli myšlenku návratu do vlasti, chtěl využít odletu
těchto ptáků, aby oznámil stav trosečníků ze <span class="e-bookdejapoznamkychar">Seagullu.</span> Nic nebylo snazšího než chytit
několik tuctů vlaštovek domácího druhu, neboť hnízdily i v samotném vnitřku
zásobárny. Na krk jim přivázali malý plátěný váček s lístkem, na němž bylo
napsáno, ve které asi části Tichého oceánu by mohl být nalezen Chairman Island,
s prosbou, aby o tom byla podána zpráva do Aucklandu, hlavního města Nového
Zélandu.</p>

<p class="e-bookprozatext">Pak byly vlaštovky vypuštěny, a až do srdce pohnuti
provázeli je mladí osadníci vroucím: „Na shledanou!“ ve chvíli, kdy mizely severovýchodním
směrem.</p>

<p class="e-bookprozatext">Byla to dost skrovná vyhlídka na záchranu, avšak
jakkoliv bylo málo pravděpodobné, že by se některý z těchto lístků dostal do pravých
rukou, udělal Briant dobře, že to zkusil.</p>

<p class="e-bookprozatext">Dne 25. května napadl první sníh, tedy o několik dní
dříve než minulý rok. Nedalo se z toho soudit, že zima měla být tuhá? Alespoň
se toho bylo co obávat. Bohudíky teplo, světlo, potraviny měli ve French Cavern
zajištěny na dlouhé měsíce, nepočítaje značnou kořist ze South Moor, odkud zvěř
ráda přicházela ke břehům řeky Zealand.</p>

<p class="e-bookprozatext">Několik týdnů byly již teplé oděvy rozděleny a Gordon
dohlížel na to, aby byly přesně zachovávány zdravotní předpisy.</p>

<p class="e-bookprozatext">V poslední době bylo ve French Cavern až příliš živo,
ovšem potajmu, a mladé hlasy kuly plány. Skutečně, rok, pro který byl Gordon
jmenován velitelem Chairman Island, měl dne 10. června skončit.</p>

<p class="e-bookprozatext">Proto ono umlouvání, tajné schůzky, dokonce bylo možné
říci intriky, které tento malý svět udržovaly ve stálém napětí. Gordon, jak
víme, chtěl zůstat úplně nestranný. Brianta pak, jako rozeného Francouze, ani
ve snu nenapadlo, aby převzal vedení osady chlapců, kde byli Angličané ve většině.</p>

<p class="e-bookprozatext">Kdo však, nedávaje to na sobě ani v nejmenším znát, se
nejvíce staral o volbu, byl Doniphan. Je pravda, že pro svůj neobyčejný rozum a
rozhled, odvahu, o níž nikdo nepochyboval, by měl největší naději, kdyby neměl
tak pyšnou povahu, pánovitého ducha a tak závistivé srdce.</p>

<p class="e-bookprozatext">Avšak buď že byl přesvědčen, že se stane Gordonovým
nástupcem, nebo že byl tak pyšný, že se nechtěl doprošovat hlasů, držel se
stranou. Avšak co on nedělal otevřeně, činili za něj jeho přátelé. Wilcox,
Cross a Webb přemlouvali potají své druhy, aby dali svůj hlas Doniphanovi –
obzvláště měli namířeno na nejmladší, na jejichž podpoře záleželo. Protože
žádné jiné jméno nebylo vyslovováno, mohl Doniphan pokládat své zvolení již
zajisté.</p>

<p class="e-bookprozatext">Dostavil se den 10. června.</p>

<p class="e-bookprozatext">Odpoledne bylo přikročeno k volbě. Každý měl napsat na
lístek jméno toho, koho chtěl volit za velitele. Většina byla rozhodnuta.
Protože osada měla čtrnáct členů – Moko, jako černoch, neměl volební právo a také
se o ně neucházel – tedy jeden hlas přes sedm, soustředěných na totéž jméno, by
rozhodl volbu nového velitele.</p>

<p class="e-bookprozatext">Volba byla zahájena ve dvě hodiny za předsednictví
Gordona a byla provedena s vážností, jakou anglosaský národ dával najevo při
všech jednáních tohoto druhu.</p>

<p class="e-bookprozatext"><span class="calibre21">Když byly hlasovací
lístky otevřeny, byl zjištěn následující výsledek:</span></p>

<p class="e-bookprozatextuprostred">Briant – osm hlasů<br class="calibre25"/>
Doniphan – tři hlasy<br class="calibre25"/>
Gordon – jeden hlas</p>

<p class="e-bookprozatext">Ani Gordon, ani Doniphan se nechtěli účastnit volby.
Briant hlasoval pro Gordona.</p>

<p class="e-bookprozatext">Když byl ohlášen tento výsledek, nemohl Doniphan
zatajit své zklamání ani hluboké pohnutí, které jím cloumalo.</p>

<p class="e-bookprozatext">Briant, velice překvapený, že dostal takovou většinu
hlasů, se chtěl nejdříve své hodnosti vzdát. Avšak vtom mu nepochybně probleskla
hlavou jiná myšlenka, neboť se podíval na svého bratra Jacquese a řekl:</p>

<p class="e-bookprozatext">„Děkuji vám, drazí přátelé, volbu přijímám!“</p>

<p class="e-bookprozatext">Od toho dne byl Briant na jeden rok velitelem mladých
osadníků na Chairman Island.</p>

</div>
</body>
</html>