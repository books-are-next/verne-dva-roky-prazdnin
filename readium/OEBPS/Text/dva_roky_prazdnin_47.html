<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="e-bookprozatext">Service, který si vzpomněl na Robinsona Crusoea,
litoval, že mezi ptactvem ostrova nebyli zastoupeni také papoušci. Nemohl-li zkrotit
pštrosa, snad by byl některý z těch žvatlavých ptáků méně vzpurný? Ani jediného
však nespatřil.</p>

<p class="e-bookprozatext">Zvěře tam bylo mnoho – mary, pásovci malí a zejména
takzvaní grusové, podobající se poněkud jeřábům. Gordon nedokázal překazit
Doniphanovi radost, aby zastřelil pižmoně střední výšky, který měl být upraven
příští den k obědu, pokud by neposloužil k večeři.</p>

<p class="e-bookprozatext">Jinak nebylo nutné ubírat se lesem, kde byl pochod
dost obtížný. Postačilo jít po okraji, a proto šli tak až do pěti hodin večer.
Tu však druhý proud vody široký ani čtyřicet stop jim zabránil ubírat se dál.</p>

<p class="e-bookprozatext">Byl to jeden z výtoků jezera, jenž, když obešel na
severu Auckland Hill nad zálivem Seagulla, vtékal do Tichého oceánu.</p>

<p class="e-bookprozatext">Gordon rozhodl, že se na tomto místě zastaví. Dvanáct
mil pěšky za den bylo dost. Zatím se jim zdálo být nevyhnutelné, dát jméno
tomuto proudu, a protože si chtěli na jeho břehu odpočinout, dali mu jméno Stop
River.</p>

<p class="e-bookprozatext">Ležení bylo zřízeno pod krajními stromy pobřeží. Grusy
uschovali pro příští den, a tak i tentokrát byli hlavním jídlem tukotukové a Service
se opět vyznamenal. Avšak spánek se hlásil stejně naléhavě jako hlad, a tak
otvírala-li se ústa hladem, zavíraly se oči spánkem. Rozdělali tedy veliký
oheň, před kterým se každý uložil, když se předtím zahalil do své přikrývky.
Planoucí zář hranice, o kterou se střídavě starali Wilcox a Doniphan, aby
neuhasla, měla udržovat dravé šelmy v uctivé vzdálenosti.</p>

<p class="e-bookprozatext">Zkrátka nepřihodilo se nic, a za svítání byli všichni
připraveni na další cestu.</p>

<p class="e-bookprozatext">Avšak jenom dát jméno řece, to nestačilo. Museli ji
také přejít, a protože tam nebyl brod, použili skládací člun. Tato křehká
hračka však unesla jen jedinou osobu, a proto museli sedmkrát přeplout z levého
břehu na pravý břeh Stop River, což vyžadovalo celou hodinu času. Na tom však
nezáleželo, jen když se zásoby potravin a střeliva nesmáčely.</p>

<p class="e-bookprozatext">Phann se však nijak neobával, že si namočí nohy, vrhl
se do vody a za chvíli byl na druhém břehu.</p>

<p class="e-bookprozatext">Pobřeží již nebylo bažinaté a Gordon navrhl, aby opět
sešli ke břehu jezera, kam se před desátou hodinou dostali. Po snídani, skládající
se z několika usmažených řízků z pižmoně, se vydali dále na sever.</p>

<p class="e-bookprozatext">Z ničeho se zatím nedalo soudit, že by již byl
nablízku konec jezera. Východní obzor byl stále nepřetržitou čarou dělící vodu
a oblohu. Když se pak Doniphan v poledne díval dalekohledem, zvolal:</p>

<p class="e-bookprozatext">„Tamhle je již protější břeh!“</p>

<p class="e-bookprozatext">Všichni se zahleděli označeným směrem, kde několik
korun stromů vyčnívalo nad vodou.</p>

<p class="e-bookprozatext">„Nezastavujme se,“ radil Gordon, „a snažme se, ať tam
do tmy dorazíme.“</p>

<p class="e-bookprozatext">Vyprahlá pláň, plná dlouhých, písečných nánosů, na níž
jen tu a tam se jevilo trochu trsů a rákosí, se rozšiřovala směrem na sever, až
kam stačil zrak dohlédnout. Chairman Island se ve své severní části jevil jen
širou písečnou rozlohou, která tvořila zřejmě opak k bujně zelenému stromoví
středu, a právem ji tedy mohl Gordon pojmenovat Sandy Desert, tedy Písečná
poušť.</p>

<p class="e-bookprozatext">Ve tři hodiny se protější břeh, který se stáčel k severovýchodu
obloukem, majícím v obvodu asi dvě míle, objevil úplně. Tento kraj se zdál být
naprosto bez živých tvorů, kromě mořských ptáků, jako kormoránů, bouřňáků a potápek,
kteří přes něj přelétali k pobřežním skalám.</p>

<p class="e-bookprozatext">Skutečně, kdyby byl <span class="e-bookdejapoznamkychar">Seagull</span> vyhozen do těchto končin, museli by
se mladí trosečníci po spatření této neplodné země domnívat, že jsou zbaveni
všech prostředků. Marně by hledali uprostřed této pouště náhradu za pohodlné
obydlí French Cavern. Kdyby se pak škuner nehodil již za obydlí, nevěděli by
ani, kde najít útočiště.</p>

<p class="e-bookprozatext">Nebylo nyní vhodné, aby se vydali dále tímto směrem za
úplným prozkoumáním této části ostrova, která se zdála být neobydlená? Nebo by
snad bylo lepší ponechat druhé výpravě prozkoumání pravého břehu jezera, kde
jiné lesy mohly poskytnout nová bohatství? Ano, zajisté. Ostatně, ležel-li
Chairman Island v blízkosti americké pevniny, bylo tedy nutné hledat souš z východní
strany.</p>

<p class="e-bookprozatext">Avšak na návrh Doniphana bylo domluveno, že dojdou až
na konec jezera, který nebyl již asi daleko, neboť bylo patrné, jak se oba jeho
břehy stále více přibližovaly.</p>

<p class="e-bookprozatext">To také bylo provedeno, a jakmile se setmělo,
vyhledali odpočinek u malé zátoky v severním koutu Family Lake.</p>

<p class="e-bookprozatext">V těch místech nebyly ani stromy, ani tráva, mech nebo
uschlý lišejník. Pro nedostatek paliva se museli spokojit s potravinami, které
si přinesli v brašnách, a protože jim příroda neposkytla žádný úkryt, ulehli na
písčině, na níž rozložili své pokrývky.</p>

<p class="e-bookprozatext">A tuto první noc nic neporušilo ticho písečné pouště.</p>

</div>
</body>
</html>