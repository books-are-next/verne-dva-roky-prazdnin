<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="e-bookprozatext">Phanna lovci s sebou nevzali. Spíš by jim překážel,
prozrazuje liškám jejich přítomnost. Ostatně nejednalo se zde o vyhledání stopy.
Liška za nejprudšího běhu po sobě nezanechává pach a její pot je tak lehoučký,
že ho ani nejlepší psi neucítí.</p>

<p class="e-bookprozatext">Bylo jedenáct hodin, když si Doniphan a ostatní
chlapci lehli připraveni k ráně mezi houštiny divokých ostružin lemujících
covert.</p>

<p class="e-bookprozatext">Noc byla velice tmavá.</p>

<p class="e-bookprozatext">Hluboké ticho nerušil ani nejjemnější vánek a mohli
slyšet, jak se lišky plížily suchou trávou.</p>

<p class="e-bookprozatext">Krátce po půlnoci oznámil Doniphan příchod smečky
těchto zvířat, která běžela přes covert, aby v jezeře uhasila žízeň.</p>

<p class="e-bookprozatext">Lovci netrpělivě čekali, až jich bylo pohromadě téměř
dvacet, což trvalo dost dlouho, neboť se blížily velice opatrně, jako by již
větřily nějaké nebezpečí. Vtom na Doniphanovo znamení zahřmělo několik
výstřelů. Všechny zasáhly cíl. Pět nebo šest lišek se svíjelo na zemi, zatímco
ostatní zmateny nevěděly, kam prchnout, byly většinou smrtelně zraněny.</p>

<p class="e-bookprozatext">Za svítání bylo nalezeno asi deset těchto zvířat natažených
mezi travinami covertu. Protože byl tento lov po následující tři noci opakován,
byla malá osada brzy zbavena těchto nebezpečných návštěv, které hrozily zkázou
hostům ohrady. Tyto noční lovy jim přinesly padesát krásných stříbrošedých
kožešin, které, ať už se použily na koberce, nebo na oděv, velice přispěly k pohodlí
ve French Cavern.</p>

<p class="e-bookprozatext">Dne 15. prosince byla podniknuta veliká výprava do
zálivu Seagulla. Protože bylo velice krásné počasí, svolil Gordon, aby se jí
účastnila celá osada, což malí přijali s radostným jásotem.</p>

<p class="e-bookprozatext">Kdyby vyšli časně ráno, mohli být do tmy již zase
zpět. V případě opoždění by strávili noc pod stromy.</p>

<p class="e-bookprozatext"><span class="calibre16">Hlavním účelem této
výpravy byl lov na tuleně, kteří v zimě četně navštěvovali pobřeží Wreck Coast.
Skutečně za večerů a nocí této dlouhé zimy bylo spotřebováno tolik oleje ke
svícení, že už ho bylo velice málo. Ze zásoby svíček, zhotovených ještě
francouzským trosečníkem, měli již jen dva nebo tři tucty. Také olej, který našli
v sudech na <span class="e-bookdejapoznamkychar">Seagullu</span> a jímž
naplňovali svítilny v hale, byl z větší části spotřebován – to starostlivého
Gordona znepokojovalo.</span></p>

<p class="e-bookprozatext">Moko ovšem nastřádal hodně tuku, který poskytovala
zvěř, ať už hlodavci, přežvýkavci, či ptáci. Ten byl však každodenním užíváním
dost rychle vyčerpán. Nedal se však snad nahradit nějakou látkou, kterou poskytovala
zcela sama příroda, anebo alespoň poněkud již hotovou? A nemohli si snad
obyvatelé malé osady při nedostatku rostlinného oleje zajistit zásobu, abychom
tak řekli, nevyčerpatelnou, živočišného oleje?</p>

<p class="e-bookprozatext">Zajisté že ano, kdyby se lovcům poštěstilo zastřelit
nějaký počet tuleňů, kteří se vyhřívali na skaliskách zálivu Seagulla v teplém
ročním období. Museli si však pospíšit, neboť tito obojživelníci se dlouho
nezdržovali a vyhledávali jižnější končiny Tichého oceánu.</p>

<p class="e-bookprozatext">Tato výprava byla tedy velice důležitá a byly učiněny
takové přípravy, že bylo možné očekávat nejlepší výsledky.</p>

<p class="e-bookprozatext">Po nějaký čas Service a Garnett velice dbali na to, a také
s dobrým výsledkem, aby naučili oba guanaky tahat vůz. Baxter pro ně zhotovil
chomouty z velké plachty, které vycpal suchou trávou, a jestliže se nedali
ještě osedlat, bylo alespoň možné zapřáhnout je do vozu. To bylo zajisté
výhodnější, než aby se museli zapřáhnout k vozu chlapci sami.</p>

<p class="e-bookprozatext">Toho dne bylo tedy na vůz naloženo střelivo, potraviny
a různé nádobí, mezi jiným široký kotel a asi šest prázdných sudů, které měly
být naplněny tulením olejem. Bylo skutečně výhodnější zpracovat tato zvířata
hned na místě, než je dopravit do French Cavern, kde by si pokazili vzduch
nezdravými výpary.</p>

<p class="e-bookprozatext">Vyšli s východem slunce a první dvě hodiny ubíhala
cesta bez námahy. Jestli vůz nejel příliš rychle, bylo to vinou nerovné půdy
pravého břehu řeky Zealand, která pro tažná zvířata, zejména guanaky, nebyla
nijak vhodná. Avšak velice nesnadným se stal pochod i jízda, když malá družina
musela obcházet slatinu Bog Woods a dát se hustým lesním stromovím. Malé nohy
Doleho a Costara dostaly co proto. Gordon jim musel na žádost Brianta dovolit,
aby si sedli na vůz a odpočinuli.</p>

<p class="e-bookprozatext">Když se v sedm hodin povoz stěží vlekl podél hranic
slatiny, výkřiky Crosse a Webba, kteří byli vpředu, přilákaly k sobě nejdříve
Doniphana a potom ostatní.</p>

<p class="e-bookprozatext">Uprostřed bahnišť Bog Woods, ve vzdálenosti asi sto
kroků, se povalovalo ohromné zvíře, které mladí lovci ihned poznali. Byl to
tučný načervenalý hroch, jenž – naštěstí pro něho – zmizel pod hustými listy
pokrývajícími bažinu dříve, než na něj mohli zamířit. Však by beztoho bylo
škoda rány!</p>

<p class="e-bookprozatext">„Co je to, to veliké zvíře tamhle?“ ptal se Dole,
který již pohledem na něj dostal strach.</p>

<p class="e-bookprozatext">„To je hippopotamus – hroch,“ odpověděl mu Gordon.</p>

<p class="e-bookprozatext">„Hippopotamus! Jaké je to legrační jméno!“</p>

<p class="e-bookprozatext">„To je, jako bychom řekli říční kůň,“ vysvětloval
Briant.</p>

<p class="e-bookprozatext">„Ale vždyť se koni ani trochu nepodobá,“ podotkl
velice vhodně Costar.</p>

<p class="e-bookprozatext">„Ovšemže ne!“ zvolal Service. „Já alespoň bych ho spíš
nazval: porco potamus, tedy říční prase.“</p>

<p class="e-bookprozatext">Tato vhodná poznámka vyvolala u malých veliký smích.</p>

<p class="e-bookprozatext">Bylo něco po desáté hodině, když se Gordon zastavil na
písčině zálivu Seagulla. Rozložili se nedaleko řeky v těchže místech, kde
postavili první tábor po rozebrání jachty.</p>

<p class="e-bookprozatext">Asi sto tuleňů si pohrávalo mezi skalisky nebo se
vyhřívali na slunci. Někteří z nich rejdili docela na písčině za pásmem
skalisek.</p>

<p class="e-bookprozatext">Tito obojživelníci byli asi málo seznámeni s přítomností
člověka. Dokonce možná že nikdy neviděli lidskou bytost, neboť François
Baudouin zemřel již alespoň před dvaceti roky. Možná že nejstarší z tohoto
stáda ani na nebezpečí nepomyslel, ačkoliv všichni, kteří byli skoleni v jižním
nebo Severním ledovém oceánu, obyčejně bývali velice opatrní. Přesto však bylo
nutné, aby je předčasně nepoděsili, jinak by byli vmžiku pod vodou.</p>

<p class="e-bookprozatext">Nejdříve, když se jim před zraky vynořil záliv
Seagulla, zahleděli se mladí osadníci do dálky na obzor, šířící se mezi mysem
Ameriky a mysem, který nazvali False Sea Point.</p>

<p class="e-bookprozatext">Oceán byl opuštěný, prázdný. Znovu poznali, že tyto
kraje ležely úplně mimo lodní cesty.</p>

<p class="e-bookprozatext">Přesto se mohlo stát, že by některá loď plula na
dohled ostrova. V tom případě pozorovací stanice, zřízená na vrcholu Auckland
Hill nebo úplně na temeni False Sea Point – kde by mohli postavit jedno z děl
škuneru –, by byla mnohem lepší než stožár, aby vzbudila pozornost. Avšak potom
by musel vždy někdo daleko od French Cavern být dnem i nocí na stráži. Gordon
pokládal tento prostředek za nepraktický. Sám Briant, jenž se otázkou návratu
do vlasti neustále zabýval, s ním musel souhlasit. Mohli jen litovat, že French
Cavern nebyl na tomto svahu Auckland Hill s vyhlídkou na záliv Seagulla.</p>

<p class="e-bookprozatext">Po krátkém obědě ve chvíli, kdy polední slunce
vylákalo tuleně na písčité pobřeží, připravovali se Gordon, Briant, Doniphan,
Cross, Baxter, Webb, Wilcox, Garnett a Service zahájit na ně lov. Iverson,
Jenkins, Jacques, Dole a Costar měli zůstat po celou dobu lovu v ležení pod
dohledem Moka – rovněž tak i Phann, který by uprostřed stáda tuleňů jen
překážel. Zároveň měli hlídat oba guanaky, kteří se pásli pod krajními stromy
lesa.</p>

<p class="e-bookprozatext">Přivezli všechny střelné zbraně osady, pušky i revolvery
s dostatečným množstvím nábojů, neboť tentokrát Gordon nijak neskrblil. Vždyť
se jednalo o všeobecný zájem.</p>

<p class="e-bookprozatext">Zamezit tuleňům útěk ze strany oceánu, to byl v té
chvíli první úkol. Doniphan, jemuž jeho druhové velice rádi přenechali starost
o řízení lovu, je vedl podél řeky až k ústí, takže byli břehem úplně kryti.
Odtud bylo možné již snadno se dostat kolem skalisek a obklíčit tak pobřeží.</p>

<p class="e-bookprozatext">Tento záměr byl také s největší opatrností uskutečněn.
Mladí lovci, vzdálení jeden od druhého nějakých dvacet nebo třicet kroků,
utvořili brzy půlkruh mezi pobřežím a oceánem.</p>

<p class="e-bookprozatext">Pak na znamení dané Doniphanem všichni naráz vstali,
současně zahřměly výstřely a každá rána si vyžádala oběť. Ti z tuleňů, kteří
nebyli zasaženi, se vzpřímili a vrtěli ocasem i ploutvemi. Ustrašení rachotem
střel se snažili dostat přes skaliska do oceánu.</p>

<p class="e-bookprozatext">Pronásledovaly je výstřely z revolverů. Doniphan, jenž
byl ve svém živlu, konal pravé divy, zatímco ostatní chlapci jej napodobili,
jak jen mohli.</p>

<p class="e-bookprozatext">Tato řež trvala jen několik minut, i když se hnali za obojživelníky
až za poslední skaliska. Za těmi zmizeli ti, kteří zůstali naživu, a zanechali
na písčině asi dvacet mrtvých nebo poraněných.</p>

<p class="e-bookprozatext">Výprava se vydařila, a když se lovci vrátili na
stanoviště, rozložili pod stromy ležení, aby tam strávili šestatřicet hodin.</p>

<p class="e-bookprozatext">Odpoledne se věnovali práci, která byla poněkud
odporná. Sám Gordon se jí osobně účastnil, a protože nebylo možné se jí
vyhnout, dali se do ní rozhodně všichni. Nejdříve museli vynést na písčinu
tuleně, kteří padli mezi skalisky. Tato zvířata měla jen střední délku, avšak
dala dost námahy.</p>

<p class="e-bookprozatext">Moko zatím postavil kotel na ohniště zřízené mezi
dvěma balvany. Rozčtvrcení tuleni byli rozřezáni na kusy po pěti až šesti
librách a ty byly naházeny do kotle naplněného sladkou vodou, načerpanou z řeky
po odlivu. Stačilo několik okamžiků varu a na povrch vody vyplynul čistý olej,
který byl sbírán a jeden sud po druhém jím naplňován.</p>

<p class="e-bookprozatext">Toto zaměstnání naplňovalo místo takovými výpary, že
je nebylo ani možné snést. Každý si zacpával nos, nikoliv však uši, aby mohli
slyšet vtipy, které vyvolala tato nepříjemná činnost! Dokonce i choulostivý „lord
Doniphan“ se zúčastnil této práce, ve které se mělo pokračovat i příští den.</p>

<p class="e-bookprozatext">Ke konci druhého dne měl Moko nasbíráno několik set
galonů oleje. Zdálo se, že s ním vystačí na dlouhou dobu, i světlo pro French Cavern
bylo zajištěno pro celou příští zimu. Ostatně tuleni se asi již nevrátí ani na
pobřeží, ani na skaliska a zajisté nenavštíví záliv Seagulla, dokud nezapomenou
na tuto hrůzu.</p>

<p class="e-bookprozatext">Druhý den ráno byl tábor již za svítání sbalen, a můžeme
potvrdit, že ke spokojenosti všech. Předchozí večer byly na vůz naloženy sudy,
nářadí a nástroje. Protože vůz byl při návratu těžší než předtím, nemohli guanakové
táhnout tak rychle, neboť také cesta ve směru k Family Lake očividně stoupala.</p>

<p class="e-bookprozatext">V době odjezdu byl vzduch naplněn ohlušujícími skřeky
tisícerých dravých ptáků, luňáků a sokolů, kteří ihned přilétali na hostinu z nitra
ostrova a vrhali se na zbytky tuleňů, po nichž zanedlouho nebyla ani stopa.</p>

<p class="e-bookprozatext">Poslední pozdrav se nesl k praporu Spojeného
království, který se třepotal nad hřebenem Auckland Hill, poslední pozdrav
zaletěl na obzor Tichého oceánu a malá družina se dala na pochod po pravém
břehu řeky Zealand.</p>

<p class="e-bookprozatext">Na zpáteční cestě se nepřihodilo nic zvláštního. I když
byla cesta velice nepohodlná, guanakové vykonali skvěle svou úlohu a velcí
pomáhali tlačit, kdykoliv nastalo obtížnější místo, takže před šestou hodinou
večer byli všichni ve French Cavern.</p>

<p class="e-bookprozatext">Příští den a také dny následující byly opět zasvěceny
obvyklým pracím. Byl také učiněn pokus s tulením olejem, zda by nehořel v lodních
lampách, a bylo zjištěno, že ačkoliv vydával poněkud slabší světlo, stačilo na
osvětlení haly i zásobárny. Nemuseli se tedy obávat, že by za dlouhých zimních
měsíců museli sedět ve tmě.</p>

<p class="e-bookprozatext">Zatím se přiblížily Vánoce, a s nimi Štědrý den, tak
vesele slavený Anglosasy. Gordon si přál, a ne bez důvodu, aby i zde byl oslaven
s jakousi slávou. Měl být jakousi vzpomínkou na ztracenou zemi, jakýmsi
pozdravem srdcí vzdáleným rodinám! Ach, kdyby tyto děti mohly být slyšeny, tak
by volaly: „Jsme zde… všechny! Naživu a zdravé…! Opět nás uvidíte…! Bůh nás
přivede k vám!“ Ano… Ještě jim zbývala naděje, kterou tam v dáli, v Aucklandu,
jejich rodiče neměli, naděje, že se s nimi jednoho dne shledají!</p>

<p class="e-bookprozatext">Gordon tedy oznámil, že dne 25. a 26. prosince budou
ve French Cavern slaveny Vánoce. Po oba tyto dny měli přestat s veškerými
pracemi. První den vánoční byl na Chairman Island, stejně jako v různých
evropských zemích, prvním dnem novoročním.</p>

<p class="e-bookprozatext">A lze si představit, s jakým jásotem byla uvítána tato
zpráva! Je samozřejmé, že 25. prosince měla být vystrojena hostina, k níž Moko
sliboval pravé divy. Service a on se neustále domlouvali tajně o přípravách,
zatímco Dole a Costar byli pořád na výzvědách, aby vypátrali tajemství, kterým
je chtěli překvapit. Ostatně spižírna byla hojně zásobena, takže mohla
poskytnout všechno, co bylo zapotřebí ke slavnostní hostině.</p>

<p class="e-bookprozatext">Nastal slavný den. Nade dveřmi do haly rozvěsili
Baxter a Wilcox celou řadu vlajek a praporců ze <span class="e-bookdejapoznamkychar">Seagullu,</span> čímž dodali French Cavern
slavnostní ráz.</p>

<p class="e-bookprozatext">Ráno zahřměla rána z děla, která vzbudila ozvěnu z Auckland
Hill. Byl to jeden ze dvou kusů, které Doniphan vyvezl před halu a na počest
Štědrého dne vypálil.</p>

<p class="e-bookprozatext">Ihned přicházeli malí, aby velkým blahopřáli k novému
roku, načež tito jim otcovsky odpovídali. K veliteli Chairman Island byla
proslovena řeč, kterou měl Costar a při níž se výborně držel.</p>

<p class="e-bookprozatext">Při této slavné příležitosti byl oblečen každý do
svého nejlepšího oděvu. Počasí bylo překrásné a při snídani, jakož i po ní, si
vyšli na procházku podél jezera a uspořádali různé hry na závodišti Sport
Terrace, kterých se všichni účastnili. Snesli z bývalé jachty veškeré v Anglii
tak oblíbené nástroje a pomůcky her, jako koule, míče, hole, sítě na míče ke
golfu, který spočíval v tom, že gumové míčky se měly vrhat do různých, od sebe
daleko vzdálených jamek, ke kopané, při níž se kožený míč odrážel nohama – ke
hře nazvané <span class="e-bookdejapoznamkychar">bowls,</span> při níž se házelo
nepravidelnými dřevěnými koulemi, kde záleželo na tom, aby odchýlení, které
vznikalo následkem jejich oválného tvaru, bylo co nejvíce zmenšeno – a konečně
hře nazvané <span class="e-bookdejapoznamkychar">fives,</span> která připomínala
hru míčem ke zdi. Den brzy uplynul. Zejména malí se oddávali nejnevázanější
radosti. Vše skončilo velice dobře. Nedošlo ani k hádkám, ani k potyčkám. Je
pravda, že na Brianta připadl obzvláště úkol bavit Doleho, Costara, Iversona a Jenkinse,
avšak nepodařilo se mu, aby přinutil k účasti i svého bratra Jacquese, zatímco
Doniphan a jeho stálí stoupenci Webb, Cross a Wilcox se bavili zvlášť, nevšímaje
si výčitek moudrého Gordona. Když konečně novým výstřelem z děla byla ohlášena
hodina oběda, spěchali mladí hodovníci, aby zaujali místo v jídelně, která byla
upravena v zásobárně.</p>

<p class="e-bookprozatext">Na velikém stole, pokrytém krásným bílým ubrusem, se
vypínal uprostřed vánoční stromek, zasazený do širokého hrnce, ozdobený zelení
a květinami. Z jeho větví visely praporky spojených barev Anglie, Ameriky a Francie.</p>

<p class="e-bookprozatext">Moko v přípravě slavnostní hostiny opravdu překonal
sám sebe a byl také neobyčejně hrdý na pochvalu, kterou dostal on i jeho zamilovaný
pomocník Service. Dušený aguti, paštika z tinam, pečený, vonnými bylinami
okořeněný zajíc, drop s roztaženými křídly a otevřeným zobákem, potom krásný
bažant, tři krabice naložené zeleniny a pudink – a k tomu jaký pudink! – v podobě
pyramidy s obvyklými korintskými rozinkami a zrnky allgaroby, který již více
než týden byl macerován v lázni pálenky, nazvané brandy. Potom několik sklenic
bílého vína sherry, likéry, čaj a na dobré trávení ještě káva. Takto byl
zajisté skvěle oslaven Hod božího narození na Chairman Island.</p>

<p class="e-bookprozatext">Potom Briant pronesl srdečný přípitek Gordonovi, který
mu odpověděl, připíjeje na zdraví malé osady a vzpomínkou nepřítomných rodin.</p>

<p class="e-bookprozatext">Konečně – a to bylo velice dojemné – se postavil
Costar a jménem nejmladších děkoval Briantovi za obětavost, o níž jim právě
podal tolik krásných důkazů.</p>

<p class="e-bookprozatext">Briant se nemohl ubránit hlubokému pohnutí, když k jeho
poctě zaznělo mocné hurrrá, hurrrá, které však nenašlo ozvěnu v Doniphanově
srdci.</p>

</div>
</body>
</html>