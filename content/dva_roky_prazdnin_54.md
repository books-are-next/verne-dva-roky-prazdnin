---
title: XVII. KAPITOLA
---

Přípravy na příští zimu – Briantův návrh – Briant, Jacques a Moko odjíždějí – Cesta po Family Lake – East River – Malý přístav při ústí řeky – Oceán na východě – Jacques a Briant – Návrat do French Cavern

Osm dní poté nastal nový rok 1861, a v této části jižní polokoule začal právě v plném létě. Bylo tomu zrovna deset měsíců, co mladí trosečníci ze Seagullu byli vrženi na ostrov, vzdálený tisíc osm set mil od Nového Zélandu.

Během této doby se jejich postavení pomalu zlepšovalo. Dokonce se zdálo, že od té chvíle neměli postrádat nic, co bylo zapotřebí k životu. Avšak neustále byli opuštěni na neznámé zemi! Měla jim být konečně poskytnuta pomoc zvenčí – jediné, v co mohli doufat? A měla se pomoc dostavit před skončením krásného ročního období? Nebo bylo malé osadě souzeno ještě jednou zakusit drsnost zimy jižního Tichého oceánu? Až do toho dne nikdo z nich ještě neonemocněl. Všem malým jako velkým se vedlo dost dobře. Díky opatrnosti Gordona, který všude dohlížel – dokonce nejednou si na jeho přísnost bylo stěžováno – se nedopustili ani jediného přehmatu, ani jediné výstřednosti. Avšak nebylo nutné počítat s rozmary, kterých děti tohoto věku, zejména nejmladší, nikdy nebyly prosty? Zkrátka, byla-li přítomnost příznivá, působila budoucnost vždy veliké starosti. V každém případě – a touto myšlenkou se Briant neustále zabýval – chtěl opustit Chairman Island! Avšak s jediným plavidlem, které měli, s touto křehkou jolou, jak by se mohli odvážit k plavbě, která snad byla daleká, jestli ostrov nepatřil k některému souostroví Tichého oceánu anebo jestli se nejbližší pevnina nacházela v dálce několika set mil? I kdyby se chtěli dva nebo tři nejodvážnější obětovat za ostatní a vyjeli by vyhledat zemi na západě, jak málo měli vyhlídek, že by se jim podařilo k ní se dostat. A mohli snad postavit dost velikou loď, aby mohla plout nekonečným prostorem Tichého oceánu? Zajisté že nikoliv! To přesahovalo jejich síly a Briant sám nevěděl, co by vymyslel pro blaho všech.

Nezbývalo mu tedy než čekat, jenom čekat a pracovat, aby si obydlí French Cavern upravili co nejpohodlněji. Jestliže mladí osadníci nemohli toto léto, zaneprázdněni přípravnými pracemi na příští zimu, prohlédnout zcela tento ostrov, chtěli tak učinit alespoň příští léto.

Každý z nich se dal s chutí do díla. Zkušenost je již poučila, jak krutá byla zima v těchto zeměpisných šířkách. Po celé týdny, dokonce po celé měsíce byli špatným počasím přinuceni ani nevycházet z haly, a bylo tedy nutné, aby se opatřili proti zimě i proti hladu – dvěma nepřátelům, kterých se museli nejvíce obávat.

Aby se ubránili zimě ve French Cavern, bylo nutné nahromadit jen dostatečné množství paliva, a i když zde podzim bývá krátký, mělo stačit, aby Gordon nechal navozit dostatečné zásoby dřeva, aby bylo možné topit v kamnech ve dne i v noci. Avšak nemělo by se také pomyslet na domácí zvířata, která byla v ohradě a na dvorku? Převést je do zásobárny by bylo jednak obtížné, jednak by to nebylo moudré již ze zdravotních ohledů. Bylo tedy nutné stáj v ohradě přestavět, aby poskytovala ochranu i za nižší teploty, a v nejhorším případě ji vytápět. K tomuto účelu by tam postavili kamna, aby vnitřní teplota byla alespoň snesitelná. Tím se zabývali v prvních týdnech nového roku Baxter, Briant, Service a Moko.

Pokud se pak jednalo o neméně důležitou otázku výživy přes celé trvání zimního období, převzali na sebe její vyřešení Doniphan a jeho společníci při lovu. Každý den navštěvovali jámy, pasti i oka. Co bylo více nad každodenní spotřebu, rozmnožilo zásoby spíže, jako nasolené nebo uzené maso, o což se postaral se sobě vrozenou pečlivostí Moko. Tak se opatřili nutnými potravinami, i kdyby byla zima sebedelší nebo sebedrsnější.

Ještě však zbývalo podniknout jednu výpravu: totiž za tím účelem, nikoliv aby byly vypátrány všechny neznámé kraje Chairman Island, ale aby alespoň poznali část ležící na východě Family Lake. Rozkládaly se tam lesy, močály, nebo písčiny? Nebo tam ostrov poskytoval nové prostředky, které mohly být využity?

Jednoho dne rozmlouval Briant na toto téma s Gordonem a objasnil je i z jiné stránky.

„I když je mapa tehdy zachráněného Françoise Baudouina sestavena s jakousi přesností, o čem jsme se již přesvědčili,“ řekl, „přesto se mi zdá být vhodné, abychom poznali Tichý oceán také na východě. Máme k dispozici výborné dalekohledy, které můj rodák zcela jistě neměl, a kdo ví, nespatříme-li jimi zemi, kterou on neviděl? Jeho mapa označuje Chairman Island jako osamělý v těchto končinách, a možná že tomu tak není.“

„Ty se zabýváš neustále stejnou myšlenkou,“ odpověděl Gordon, „a nemůžeš se dočkat, abys už byl odtud…!“

„Ovšem, Gordone, a jsem si jistý, že ve skutečnosti si myslíš totéž, co já. Nebo nesměřují veškeré naše snahy k tomu, abychom se co nejdříve vrátili do vlasti?“

„Budiž,“ odpověděl Gordon, „a když ti na tom tolik záleží, uspořádáme výpravu…“

„Výpravu, které by se všichni zúčastnili?“ zeptal se Briant.

„Nikoliv,“ odvětil Gordon. „Myslím, že by stačilo šest nebo sedm z nás…“

„I to by bylo mnoho, Gordone! Kdyby nás bylo tolik, nezbylo by, než abychom obešli jezero na severu nebo na jihu, a nedá se bezpečně soudit, že by to vyžadovalo mnoho času a námahy?“

„Co tedy navrhuješ, Briante?“

„Navrhuji pustit se na jole přes jezero, a to od French Cavern přímo k protějšímu břehu, a na to stačí dva nebo tři.“

„A kdo by řídil jolu?“

„Moko,“ odvětil Briant. „Vyzná se v řízení lodi a také já tomu poněkud rozumím. Bude-li příznivé počasí, použijeme plachtu, v opačném případě dvě vesla a snadno bychom urazili pět nebo šest mil, které měří jezero k vodnímu proudu, který podle mapy protéká lesy na východě. Po tomto proudu bychom se pak mohli dostat až k jeho ústí.“

„Rozumím ti, Briante,“ řekl Gordon, „a schvaluji tvůj úmysl. Kdo by doprovázel Moka?“

„Já sám, Gordone, protože jsem se nezúčastnil výpravy na sever k jezeru. Nyní je řada na mně, abych byl nějak užitečný… a prohlašuji…“

„Užitečný!“ zvolal Gordon. „Ach! Copak jsi nám již neprokázal tisíceré služby, drahý Briante? Neobětoval ses víc než všichni ostatní? Nebo ti nejsme zavázáni vděčností?“

„Nemluvme o tom, Gordone! Všichni jsme jen konali svou povinnost! – Nuže, je tedy vše domluveno?“

„Domluveno, Briante. Koho si vezmeš jako třetího společníka cesty? Doniphana bych ti neradil, protože se spolu dobře nesnášíte…“

„Ó, velice rád bych jej přijal!“ odpověděl Briant. „Doniphan nemá tak špatné srdce, je statečný, obratný, a kdyby neměl tak hrdou povahu, byl by nejlepším kamarádem. Ostatně časem se změní, až pozná, že se nechci nad někoho povyšovat, a jsem si jistý, že budeme ještě nejlepšími přáteli. Myslel jsem však na jiného společníka cesty.“

„Na kterého?“

„Na svého bratra Jacquese,“ odpověděl Briant. „Jeho počínání mne stále víc znepokojuje. Patrně jej trápí nějaký těžký hřích, se kterým se nechce svěřit. Možná že při této výpravě, bude-li se mnou sám…“

„Máš pravdu, Briante. Vezmi s sebou Jacquese a ještě dnes se připrav na odjezd.“

„Na to není zapotřebí dlouho se připravovat,“ řekl Briant, „neboť naše nepřítomnost potrvá jen asi dva nebo tři dny.“

Téhož dne oznámil Gordon ostatním, že bude podniknuta výprava. Na Doniphanovi bylo vidět, že ho velice mrzelo, že byl vyloučen, avšak když si na to stěžoval Gordonovi, moudrý chlapec mu vysvětlil, že na výpravu se mohou odebrat pouze dvě nebo tři osoby, že s myšlenkou přišel Briant, a proto také jemu musí být ponecháno její provedení.

„Tedy,“ odpověděl Doniphan, „podniká tuto cestu na vlastní vrub, je to pravda, Gordone?“

„Jsi nespravedlivý, Doniphane, nespravedlivý vůči Briantovi, nespravedlivý také vůči mně!“

Doniphan více neodmlouval a přidal se ke svým přátelům Wilcoxovi, Crossovi a Webbovi, před kterými mohl svému špatnému rozmaru dát průchod podle libosti. Když se plavčík dozvěděl, že má zaměnit úřad kuchařského mistra za úřad vůdce joly, nijak se netajil svým uspokojením. Myšlenka, že popluje s Briantem, jej těšila dvojnásob. Pokud se jednalo o jeho nahrazení u kamen v zásobárně, mohl jej zastoupit pouze Service, který se také již těšil, že bude moci konečně jednou péci a smažit podle vlastní vůle a nikdo že mu nebude překážet. Jacques pak se zdál být potěšen, že měl provázet svého bratra a na několik dnů opustit French Cavern.

Jola byla ihned připravena. Byla opatřena malou latinskou plachtou, kterou připjal a stočil podél stěžně Moko. Dvě pušky, tři revolvery, dostatečné množství střeliva, tři cestovní pokrývky, potraviny a nápoje, navoskované kapuce pro případ deště, dvě vesla a ještě jeden pár do zásoby, to bylo všechno, co se zdálo být potřebné na krátký výlet – nezapomněli ovšem také na kopii, která byla zhotovena podle mapy zachráněného, do níž měla být připsána jména nových objevů.

4\. února v osm hodin ráno, po srdečném rozloučení se svými kamarády, nasedli do lodi Briant, Jacques a Moko při ústí řeky Zealand za krásného počasí – vál lehký jihozápadní větřík. Byla rozepjata plachta a Moko, jenž se usadil na zádi, se chopil kormidla, ponechávaje Briantovi starost o plachtu. Ačkoliv hladina jezera nebyla vánkem ani rozčeřena, byl na jole účinek větru patrný, zejména když byla poněkud dál od břehu. Její rychlost se zvyšovala. O půl hodiny později viděli Gordon a ostatní, kteří člun pozorovali ze Sport Terrace, jen temný bod, který brzy zmizel.

Moko byl na zádi u kormidla, Briant uprostřed a Jacques seděl na přídi u stěžně. Po hodině viděli již jen vysoký hřeben Auckland Hill, pak i ten se sklonil pod obzor. Avšak protější břeh jezera se dosud neukazoval, ačkoliv nemohl být již příliš vzdálen. Naneštěstí, jak se to obyčejně stává, když slunce dosahuje největší výšky, vítr ustával a v poledne přestal vát docela.

„To je pro nás nepříjemné,“ podotkl Briant, „že vítr nevydržel celý den.“

„Mnohem nepříjemnější by bylo, pane Briante,“ odpověděl Moko, „kdyby začal vát proti nám.“

„Ty jsi nějaký filozof, Moko!“

„Nevím, co tím slovem myslíte,“ odpověděl plavčík. „Pokud se mne týká, nemám ve zvyku mít někdy špatnou náladu!“

„Nuže to se právě shoduje s filozofií.“

„Nechme filozofii stranou a chopme se vesel, pane Briante. Je nutné, abychom se dostali na protější břeh, než nastane noc. Kdyby se nám to však nepodařilo, budeme také spokojeni.“

„Jak chceš, Moko. Já se chopím jednoho vesla, ty druhého a Jacques se posadí ke kormidlu.“

„Dobře,“ odpověděl plavčík. „Jestli bude pan Jacques dobře kormidlovat, půjde nám to mnohem lépe.“

„Ty mne poučíš, jak mám řídit loď, Moko,“ odpověděl Jacques, „a já, pokud budu schopen, uposlechnu tvé pokyny.“

Moko svinul plachtu, která se už ani nepohnula, neboť vítr se zcela utišil. Tři chlapci si pospíšili sníst nějaké sousto. Potom se plavčík usadil na přídi, zatímco Jacques přisedl ke kormidlu; Briant zůstal uprostřed.

Jola, silně poháněná vesly, plula rychle podle magnetické střelky šikmo poněkud na severovýchod.

Člun plynul uprostřed širé vodní pláně, jako by se nacházel na vysokém oceánu, protože hladina jezera byla kolem dokola ohraničena oblohou. Jacques hleděl pozorně směrem na východ, neobjeví-li se již břeh ležící na protější straně od French Cavern.

Ke třetí hodině mohl plavčík, jenž se díval dalekohledem, oznámit, že rozeznává zemi. Za chvíli pak Briant potvrdil, že se Moko nemýlil. Asi ve čtyři hodiny se nad dost nízkým břehem již objevily koruny stromů – a v té chvíli bylo vysvětleno, proč je nemohl Briant zpozorovat z vrcholu False Sea. Na Chairman Island tedy nebyla jiná vysočina kromě Auckland Hill, jenž se zdvihal mezi zálivem Seagulla a Family Lake.

Ještě dvě a půl nebo tři míle a měli být na východním břehu. Briant a Moko vytrvale veslovali, i když byli unavení, neboť bylo veliké vedro. Hladina jezera byla jako zrcadlo. Mnohokrát viděli jeho průhlednou vodou dvanáct až patnáct stop do hloubky, kde bujely vodní rostliny, mezi nimiž se prohánělo nespočetné množství ryb.

Konečně k šesté hodině večer přistála jola u břehu, nad kterým rozkládaly široké větve věčně zelené duby a mořské borovice. Tento břeh, poněkud vyvýšený, se nijak nehodil k přistání a museli podél něho plout asi půl míle na sever.

„Podívejme, zde je řeka, která je naznačena na mapě!“ zvolal Briant. A ukazoval na zátoku, kterou řeka odtékala z jezera.

„Myslím, že si můžeme ušetřit vymýšlet pro ni nějaké zvláštní jméno,“ mínil plavčík.

„Máš pravdu, Moko, nazveme ji jednoduše East River, protože teče na východě ostrova.“

„Skvěle,“ řekl Moko, „a nyní nezbývá než pustit se po proudu East River, abychom se dostali k jejímu ústí.“

„To podnikneme až zítra, Moko. Bude lépe, když strávíme noc na tomto místě. Za svítání potom necháme jolu unášet proudem, přičemž si budeme moci klidně prohlédnout krajiny na obou březích řeky.“

„Vystoupíme…?“ zeptal se Jacques.

„Ovšemže,“ odpověděl Briant, „a utáboříme se pod klenbou stromů.“

Briant, Moko a Jacques vyskočili na břeh, jenž tvořil pozadí malé zátoky. Když byla jola pevně uvázána k pahýlu, vynesli z ní zbraně a potraviny. Pod velikým dubem rozdělali oheň. Večeřeli suchary a studené maso, pak rozložili po zemi pokrývky a víc tito chlapci nepotřebovali – blaženě usnuli. Pro každý případ nabili zbraně, avšak jen několik zavytí bylo slyšet za stmívajícího se večera, noc uplynula klidně.
