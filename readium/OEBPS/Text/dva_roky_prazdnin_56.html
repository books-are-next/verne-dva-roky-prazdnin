<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="e-bookprozatext">„Nuže, na cestu!“ zvolal Briant, který se první
probudil v šest hodin ráno.</p>

<p class="e-bookprozatext">V několika minutách zaujali opět svá místa v jole a nechali
se unášet proudem řeky.</p>

<p class="e-bookprozatext">Tento proud byl dost silný – před půl hodinou nastal
odliv – takže ani nebylo zapotřebí veslovat. Briant a Jacques si sedli na přídi
joly, zatímco Moko seděl na zádi a používal jedno z vesel jako kormidlo, aby
řídil lehkou lodici po proudu.</p>

<p class="e-bookprozatext">„Zdá se,“ řekl, „že jediný odliv stačí, aby nás donesl
až k oceánu, měří-li East River pouze pět nebo šest mil, neboť její proud je mnohem
prudší než řeky Zealand.“</p>

<p class="e-bookprozatext">„To bych si přál,“ odpověděl Briant. „K návratu budeme
potřebovat, tuším, dvojí nebo trojí příliv…“</p>

<p class="e-bookprozatext">„Ovšemže, pane Briante, a kdybyste chtěl, mohli bychom
se bez odkladu vrátit…“</p>

<p class="e-bookprozatext"><span class="calibre16">„Zajisté, Moko,“
odpověděl Briant, „jen co se přesvědčíme, není-li ve východních končinách
Chairman Island nějaká země.“</span></p>

<p class="e-bookprozatext">Zatím jola plula rychlostí více než jednu míli za
hodinu, jak tvrdil Moko. Kromě toho tekla East River přímočarým směrem, a sice,
jak dokazoval kompas, východoseverovýchodním. Její řečiště bylo hlouběji
zaříznuto než řeky Zealand a také poněkud užší – asi třicet stop –, čímž byla
vysvětlena rychlost jejího proudu. Briant se pouze obával, aby nepřešel ve
slapy nebo víry, a stal se tak až k pobřeží nesplavným. Bylo však dost času,
aby učinili přípravy, kdyby se objevila nějaká překážka.</p>

<p class="e-bookprozatext">Pluli lesem uprostřed bujícího rostlinstva. Byly tu
zastoupeny téměř tytéž druhy jako v Traps Woods, s tím rozdílem, že zde převládaly
duby křemeláky, korkové duby, borovice a smrky.</p>

<p class="e-bookprozatext">Mezi jinými poznal Briant – ačkoliv se nevyznal v přírodopise
tak jako Gordon – jistý strom, který se ve velkém množství nacházel i na Novém
Zélandu. Tento strom rozkládal deštníkovitě své větve asi šedesát stop nad
zemí, nesl kuželovité, tři až čtyři palce dlouhé ovoce, které končilo špičkou a
bylo pokryto jakousi lesknoucí se slupkou.</p>

<p class="e-bookprozatext">„To je asi limba<a title="" href="../Text/dva_roky_prazdnin_93.html#_ftn21" class="pcalibre pcalibre1" id="_ftnref21"><span class="msofootnotereference"><span class="calibre13"><span class="msofootnotereference"><span class="calibre14">[21]</span></span></span></span></a>,“
zvolal Briant.</p>

<p class="e-bookprozatext">„Nemýlíte-li se, pane Briante,“ odpověděl Moko, „zastavme
se na chvíli. To stojí za námahu!“</p>

<p class="e-bookprozatext">Jediným úderem vesla byla jola zahnána k levému břehu.
Briant a Jacques vyskočili na zem. Několik minut poté přinesli množství
limbových ořechů, z nichž každý obsahoval jádro kulatého tvaru, obalené jemnou
šupinou a vonící jako lískový ořech. To byl znamenitý nález pro mlsné jazýčky
malé osady, avšak zejména proto, jak Gordon Briantovi pověděl, že tyto plody
poskytovaly výborný olej.</p>

<p class="e-bookprozatext">Neméně důležité bylo zjistit, zda tento les byl tak
hojný na zvěř jako ostatní hvozdy na západě Family Lake. Zdálo se, že tomu tak
bylo, neboť Briant viděl prchat mezi houštinami poplašené hejno nanduů a lamy vikuně,
dokonce i stádo guanaků hnát se prudkým během. Co se týkalo ptactva, mohl zde
Doniphan vystřelit mnohou šťastnou ránu. Briant však nechtěl bezúčelně plýtvat
střelným prachem, neboť jola neměla zásob nazbyt. V jedenáct hodin bylo patrno,
že hustý les začínal řidnout. V lese se objevilo několik mýtin. Tou dobou zavál
vítr, nasycený solnými výpary, což dokazovalo, že oceán byl již nablízku.</p>

<p class="e-bookprozatext">O několik chvil později se náhle mihla nad seskupením
překrásných věčně zelených dubů modravá čára obzoru.</p>

<p class="e-bookprozatext">Proud jolu neustále unášel – v té chvíli ovšem poněkud
pomaleji. Nemohlo trvat dlouho, aby se nedal pocítit proud oceánu v řečišti
East River, které se rozšířilo na čtyřicet až padesát stop.</p>

<p class="e-bookprozatext">Když se blížili ke skalám, které se zdvihaly na
pobřeží oceánu, zavesloval Moko jolou k levému břehu. Pak vynesl malou kotvu na
břeh a zaryl ji hluboko do písku. Mezitím pak Briant a jeho bratr vystoupili z lodi.</p>

<p class="e-bookprozatext">Jak rozdílný to byl rozhled oproti tomu, jenž se jevil
ze západního pobřeží Chairman Island! Zde se otvíral široký záliv v téže výšce
jako záliv Seagulla, avšak místo široké písečné pláně, lemované skalisky a bradly
a ohraničené strmou výšinou, byly zde nakupeny skály a v těch – Briant se o tom
brzy přesvědčil – by se dala najít ne jediná, ale dvacet jeskyní.</p>

<p class="e-bookprozatext">Toto pobřeží se výborně hodilo k obývání, a kdyby
škuner ztroskotal na tomto místě, kdyby se po ztroskotání dalo na něm ještě
plout, našel by ochranu při ústí East River v malém, přírodním přístavu, v němž
i při největším odlivu byl vždy dostatek vody.</p>

<p class="e-bookprozatext">Briant se nejdříve rozhlédl po oceánu k nejzazšímu
obzoru tohoto ohromného zálivu. Rozkládaje se mezi dvěma písčitými výběžky a v obvodu
maje kolem patnácti mil, zasluhoval by si zcela jistě jméno Golf.</p>

<p class="e-bookprozatext">Tou dobou byl tento záliv opuštěný – nepochybně však
tomu bylo tak stále. Po nějaké lodi nebyla ani památka, ani na nejzazším
obzoru, který se ostře odděloval od pozadí oblohy. Také žádná země nebo ostrov
nebyly v dohledu! Sám Moko, který si zvykl rozeznávat míjící čáry vzdálených
výšin, které tak často splývají v jedno s parami vystupujícími z oceánu, ani
dalekohledem nic nespatřil. Chairman Island se zdál být na východě právě tak
osamělý jako na západě. Proto také mapa francouzského trosečníka nejevila
žádnou zemi v tom směru.</p>

<p class="e-bookprozatext">Nadsazovali bychom, kdybychom řekli, že Briant tím
poklesl na mysli. Nikoliv! Tento stav očekával. Přesto však pokládal za vhodné,
aby tento záliv pojmenoval Deception Bay.</p>

<p class="e-bookprozatext">„Od tohoto pobřeží,“ řekl, „se přece jen nevrátíme s prázdnou!“</p>

<p class="e-bookprozatext">„Pane Briante,“ řekl Moko, „na tom nezáleží, dáme-li
se tou, nebo jinou cestou! Ale především myslím, abychom posnídali…“</p>

<p class="e-bookprozatext">„Dobře,“ odpověděl Briant, „ale hezky rychle. – V kolik
hodin by mohla jola zase plout proti proudu East River?“</p>

<p class="e-bookprozatext">„Chceme-li využít přílivu, museli bychom vyplout
ihned.“</p>

<p class="e-bookprozatext">„To nejde, Moko! Záleží mi na tom, abych si za nejpříznivějších
poměrů prohlédl obzor, a to z některé výšiny, která vyniká nad pobřežím.“</p>

<p class="e-bookprozatext">„To tedy, pane Briante, budeme muset počkat až na
příští příliv, který v East River nenastane před desátou hodinou večer.“</p>

<p class="e-bookprozatext">„Copak by ses bál plout v noci?“ zeptal se Briant.</p>

<p class="e-bookprozatext">„Nikoliv, vždyť to není nebezpečné,“ ujišťoval Moko, „neboť
bude úplněk. Kromě toho je tok řeky tak přímý, že stačí, budeme-li po čas
přílivu veslovat jen jedním veslem. Kdyby pak příliv ustal, dáme se do
veslování proti proudu, a kdyby byl příliš silný, můžeme se zastavit a počkat
až do rána.“</p>

<p class="e-bookprozatext">„Dobře, Moko, úplně s tebou souhlasím. A protože nám
zbývá ještě dvanáct hodin, snažme se našeho výletu dokonale využít.“</p>

<p class="e-bookprozatext">Od snídaně až do oběda věnovali celý čas návštěvě té
části pobřeží, zalesněné hustým stromovím až k úpatí skal. Zdálo se, že rovněž
oplývalo zvěří jako okolí French Cavern, a Briant zastřelil na večeři několik
tinam.</p>

<p class="e-bookprozatext">Tomuto pobřeží dodávalo zvláštní ráz nakupení žulových
balvanů. Byla to opravdu velkolepá směsice těchto na sebe nakupených obrovitých
skal – něco podobného jako Karnacké pole, jaké by lidská ruka nikdy v této
podobě nesestavila. Tu a tam zely hluboké jeskyně, jimž v některých keltských
zemích říkali „komíny“, a nebylo obtížné upravit si v nich obydlí. Malá osada
by tu měla dostatek hal i zásobáren. Na rozloze půl míle objevil Briant dvanáct
takových pohodlných jeskyní.</p>

<p class="e-bookprozatext">Přirozeně napadla Brianta otázka, proč si asi
francouzský trosečník nevyhledal přístřeší v této části Chairman Island. Že ji
navštívil, o tom nebylo pochyby, neboť hlavní čáry tohoto pobřeží byly podrobně
naznačeny na jeho mapě. Protože pak zde nebyly žádné stopy po jeho pobytu, dalo
se soudit, že François Baudouin si zvolil obydlí ve French Cavern dříve, než se
vypravil až do východních krajin, a protože se tam cítil méně vydán prudkým
bouřím oceánu, usmyslel si, že tam zůstane. Toto vysvětlení bylo tak
jednoduché, že je Briant považoval za jedině správné.</p>

<p class="e-bookprozatext">Ve dvě hodiny, když slunce přešlo nejvyšší bod, zdál
se být nejpříznivější okamžik k přesnému pozorování oceánu ze strany ostrova.
Briant, Jacques a Moko se pokusili vylézt na jeden ze skalních velikánů, jenž
se podobal ohromnému medvědovi. Tato skála se zdvihala do výšky sto stop nad
malým přístavem, a po mnohých obtížích se dostali na její vrchol.</p>

<p class="e-bookprozatext">Odtud, když obrátili své zraky zpět, viděli dlouhý
hvozd, který se táhl na západ až k Family Lake, jehož hladinu zakrývala širá zelená
lesní záclona. K jihu se zdál být kraj zanesen žlutavými naplaveninami písku,
mezi nimiž se tu a tam vypínaly černé borové háje jako na samotách severních
polárních zemí. Na severu končila hraniční čára zálivu nízkým ostrohem, která
hraničila s ohromnou písečnou plání. Zkrátka Chairman Island byl úrodný pouze
ve střední části, kde mu sladké vody jezera dodávaly život, svlažujíce jej několika
výtoky po obou jeho březích.</p>

<p class="e-bookprozatext">Briant se zadíval dalekohledem k východnímu obzoru,
jenž byl neobyčejně jasný. Každou zemi, která by ležela v obvodu sedmi nebo
osmi mil, by muselo být tímto skvělým nástrojem vidět.</p>

<p class="e-bookprozatext">Avšak v tomto směru nic nebylo…! Nic, jen širý oceán
ohraničený pouze oblohou.</p>

<p class="e-bookprozatext">Celou hodinu pátrali Briant, Jacques a Moko bez ustání
a již chtěli slézt na pobřeží, když Moko Brianta zadržel.</p>

<p class="e-bookprozatext">„Co je to tamhle…?“ zeptal se a ukázal rukou k severovýchodu.</p>

<p class="e-bookprozatext">Briant zamířil dalekohled na naznačený bod.</p>

<p class="e-bookprozatext">Skutečně, tam poněkud nad obzorem se třpytil bělostný
bod, který by zrak mohl považovat za obláček, kdyby obloha nebyla tak úplně
jasná. Když Briant bod pozoroval déle, mohl zjistit, že se ani nepohnul z místa
a také jeho tvar že se nijak nezměnil.</p>

<p class="e-bookprozatext">„Nevím, co by to asi bylo,“ řekl, „není-li to hora!
Avšak hora by přece takto nevypadala!“</p>

<p class="e-bookprozatext">Za chvíli se však sklánělo slunce víc a víc k západu a
bod zmizel. Byla tam v dáli nějaká vyvýšená země, nebo ta bělostná zář byla
pouze odrazem světla z vod? Jacques a Moko pokládali tuto poslední domněnku za
správnou, zatímco Briant o tom pochyboval.</p>

<p class="e-bookprozatext"><span class="calibre16">Když ukončili
pátrání, vrátili se všichni tři k ústí East River, v jejímž malém přístavu byla
jola uvázána. Jacques nasbíral pod stromy suché větve a rozdělal oheň, zatímco
Moko začal připravovat pečeni z tinam.</span></p>

<p class="e-bookprozatext">K sedmé hodině, když s chutí povečeřeli, vyšli si
Jacques a Briant procházkou po pobřeží, neboť museli čekat ještě hodinu, než
nastal příliv.</p>

<p class="e-bookprozatext">Moko vystoupil na levý břeh řeky, kde rostly limby, na
nichž chtěl natrhat několik plodů.</p>

<p class="e-bookprozatext">Když se vrátil k ústí East River, snášela se již noc.
Oceán se třpytil v dálce ještě ozářen posledními paprsky slunce, které zapadalo
za ostrovem, avšak na pobřeží bylo již pološero.</p>

<p class="e-bookprozatext">Ve chvíli, kdy Moko došel k jole, Briant a jeho bratr
tam ještě nebyli. Protože se asi příliš nevzdálili, nebyl nijak znepokojen.</p>

<p class="e-bookprozatext">Avšak vtom byl Moko velice překvapen, když zaslechl
štkaní a současně výkřiky. Nemýlil se, byl to hlas Brianta.</p>

<p class="e-bookprozatext">Hrozilo snad oběma bratrům nějaké nebezpečí? Plavčík
ani chvíli neváhal, vyskočil na břeh a vyběhl na pobřeží. Utíkal kolem posledních
skal, které tvořily malý záliv.</p>

<p class="e-bookprozatext">Náhle se však zastavil a neodvažoval se kupředu.</p>

<p class="e-bookprozatext">Jacques klečel před Briantem! Zdálo se, jako by jej
vzýval, prosil za odpuštění! Odkud pocházelo to štkaní, které zaslechl Moko?</p>

<p class="e-bookprozatext"><span class="calibre16">Plavčík, jenž byl
jemnocitný, chtěl odejít. Bylo pozdě! Všechno slyšel a všemu porozuměl! V té
chvíli věděl, co Jacques provedl a proč žádal na bratrovi odpuštění! Ten však k
němu volal:</span></p>

<p class="e-bookprozatext">„Nešťastníku…! Jakže, tos byl ty… tys to učinil…? Ty
jsi tedy příčinou…“</p>

<p class="e-bookprozatext">„Odpuštění… bratře… odpuštění!“</p>

<p class="e-bookprozatext">„Podívejme! Proto ses vyhýbal svým kamarádům…! Proto
ses jich bál…! Ach! Kéž by se to nikdy nedozvěděli…! Ne…! Ani slovo…! Ani slovo…
nikdo!“</p>

<p class="e-bookprozatext">Moko by dal mnoho za to, kdyby nebyl do tohoto tajemství
zasvěcen. Avšak skrývat před Briantem, že o tom od toho okamžiku věděl, by bylo
těžké. Také pak, když za malou chvíli byl s ním u joly sám, řekl:</p>

<p class="e-bookprozatext">„Pane Briante, zaslechl jsem…“</p>

<p class="e-bookprozatext">„Jakže! Ty víš, že Jacques…?“</p>

<p class="e-bookprozatext">„Ano, pane Briante… A je nutné mu odpustit…“</p>

<p class="e-bookprozatext">„Odpustí mu i ostatní?“</p>

<p class="e-bookprozatext">„Snad!“ odpověděl Moko. „V každém případě však bude
lepší, když se o ničem nedozvědí, a buďte si jistý, že budu mlčet!“</p>

<p class="e-bookprozatext">„Ach, ubohý Moko!“ šeptal Briant, když tiskl
plavčíkovu ruku.</p>

<p class="e-bookprozatext">Po celé dvě hodiny až do chvíle, kdy vstoupili do člunu,
nepromluvil Briant na Jacquese ani slovo. Ten zůstal sedět na úpatí skály a cítil
se ještě zarmoucenějším, že povolil bratrovu naléhání a ke všemu se přiznal.</p>

<p class="e-bookprozatext">Asi v deset hodin večer byl již příliv patrný a Briant,
Jacques a Moko zaujali svá místa na jole. Jakmile byla odvázána, rychle ji
proud unášel. Měsíc, jenž vyšel brzy po západu slunce, dostatečně ozařoval
proud East River, takže mohli plout až do půl jedné hodiny v noci. Protože pak
nastal zase odliv, museli se chopit vesel a za hodinu se dostala jola jen asi
míli proti proudu.</p>

<p class="e-bookprozatext">Briant tedy navrhl, aby zakotvili a počkali až do rána
na nový příliv – což se také stalo. V šest hodin ráno se vydali zase na cestu a
bylo devět hodin, když jola vplula do Family Lake.</p>

<p class="e-bookprozatext">Tam napjal Moko zase plachtu a příjemný větřík, který
vál ze strany, je unášel k French Cavern.</p>

<p class="e-bookprozatext">K šesté hodině večer po šťastné plavbě, při níž Briant
a Jacques jako by byli němí, ani na sebe nepromluvili, ohlásil Garnett jolu,
která se blížila k pobřeží. Za několik okamžiků přistála u výtoku řeky a Gordon
vřele uvítal druhy, kteří se v pořádku vrátili.</p>

</div>
</body>
</html>