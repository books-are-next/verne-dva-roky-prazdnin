---
title: ''
---

Doniphan si zvíře podrobně prohlížel. Na boku mělo krvácející ránu – ránu, která nebyla způsobena ani zuby jaguára, ani jiné šelmy.

„Tento guanako byl patrně zastřelen!“ připomenul Doniphan.

„Podívejte, zde je důkaz!“ odpověděl plavčík, jenž rozřízl ránu svým nožem a vyňal kulku.

Tato kulka byla spíš ráže lodních pušek než loveckých zbraní. Mohla být tedy vypálena jenom Walstonem nebo některým z jeho společníků.

Doniphan a Moko zanechali tělo guanaka ptákům a vrátili se do French Cavern, kde se o tom rozhovořili se svými přáteli.

Že byl guanako střelen některým z námořníků Severnu, bylo zjevné z toho, že ani Doniphan, ani nikdo jiný více než měsíc nevystřelil z pušky. Bylo však důležité zjistit, kdy a na kterém místě dostal guanako tuto kulku.

Když zhodnotili všechny možnosti, pokládali zajisté, že se to stalo asi před pěti nebo šesti hodinami – to byla nejnutnější doba, aby zvíře proběhlo Downs Lands a dostalo se na několik kroků od řeky. Z toho plynulo, že ráno asi některý z Walstonových lidí byl na lovu poblíž jižního konce Family Lake a že když tlupa přešla East River, stále víc a víc se blížila k French Cavern.

Tak se jejich postavení zhoršovalo, ačkoliv nehrozilo okamžité nebezpečí. Na jihu ostrova se šířila pustá pláň prorývaná potoky, tůněmi a slatinami, kde zvěř nemohla stačit ke každodenní obživě tlupy. Bylo tedy pravděpodobné, že Walston se neodváží, aby táhl skrze Downs Lands. Kromě toho neslyšeli žádný podezřelý výstřel, který by snad vítr zanesl až ke Sport Terrace. Utěšovali se tedy nadějí, že French Cavern nebyl dosud objeven.

Nicméně bylo nutné nařídit moudré opatření, které museli co nejpřísněji zachovávat. Měl-li být útok úspěšně odražen, bylo to podmíněno tím, že se chlapci ani na chvíli nesměli zdržet mimo halu.

O tři dny později ještě pozoruhodnější událost zvětšila jejich obavy, když bylo zjištěno, že jejich bezpečí bylo mnohem víc ohroženo než kdykoliv jindy.

Dne 24. listopadu asi v devět hodin ráno si vyšli Briant a Gordon za řeku Zealand, aby zjistili, nebylo-li by vhodné postavit jakousi obrannou zeď na úzké stezce vinoucí se mezi jezerem a močálem. Pod ochranou tohoto náspu by se mohli Doniphan a nejlepší střelci snadno ukrýt, pokud by byl Walstonův příchod včas oznámen.

Oba se ocitli asi tři sta kroků za řekou, když Briant stoupl nohou na jakýsi předmět, který rozšlápl. Ani si toho nevšiml, domnívaje se, že to byla některá z mušlí vyvržených za velikého přílivu, který zaplavoval celou pláň South Moors. Ale Gordon, jenž kráčel za ním, se zastavil a zvolal:

„Počkej, Briante, počkej přece!“

„Co se stalo?“

Gordon se shýbl a zvedl rozšlápnutý předmět.

„Podívej se!“ řekl.

„Ach, to není mušle,“ podivil se Briant, „to je…“

„To je dýmka!“

Gordon skutečně držel v rukou začernalou dýmku, jejíž troubel byla právě u hlavičky přelomena.

„Protože nikdo z nás nekouří,“ řekl Gordon, „ztratil dýmku asi…“

„Některý z lidí Walstonovy tlupy,“ dodal Briant, „pokud ovšem nepatřila francouzskému trosečníkovi, jenž žil před námi na Chairman Island…“

To však nebylo možné! Hlavička dýmky, jejíž úlomky byly čerstvé, nemohla nikdy patřit Françoasi Baudouinovi, jenž zemřel před více než dvaceti roky. Musela na toto místo padnout nedávno a troška tabáku, která v ní byla, podávala o tom zjevný důkaz. Tedy před několika dny, dokonce snad před několika hodinami se dostal některý z Walstonových společníků, nebo snad sám Walston, až k tomuto břehu Family Lake.

Gordon a Briant se ihned vrátili do French Cavern. Tam pak Caty, jíž Briant ukázal dýmku, potvrdila, že ji vídala ve Walstonových rukou.

Takže už neexistovaly pochybnosti, že zločinci obešli krajní bod jezera. Možná že v noci již přišli až ke břehu řeky Zealand. A jestliže již Walston objevil French Cavern, jestliže již věděl, z kolika členů se malá osada skládala, nenapadlo ho, že tam bude nářadí, nástroje, střelivo, potraviny a všechno, co postrádal, nebo že by snad sedm silných mužů snadno mohlo přemoci patnáct chlapců – zvláště kdyby se je podařilo přepadnout?

V každém případě bylo zjevné, že se tlupa stále víc a víc přibližovala.

Vůči tak hrozivým vyhlídkám se Briant s ostatními chlapci dohodl, aby byli ještě ostražitější. Za dne byla postavena pozorovací stráž na temeni Auckland Hill, aby ihned oznámila každé podezřelé přiblížení, ať ze strany močálu, Traps Woods, či ze strany jezera. V noci dva z nejstarších měli být na stráži u vchodu do haly i do zásobárny, aby naslouchali každému šramotu zvenčí. Obojí dveře byly kromě toho opevněny kůly a kládami a v okamžiku bylo možné zatarasit je velikými balvany, které byly odvaleny dovnitř French Cavern. Pokud šlo o úzká okna vydlabaná ve stěně, která sloužila jako střílny pro obě malá děla, hájilo jedno prostor při pobřeží řeky Zealand, druhé stranu u Family Lake. Kromě toho nabité pušky a revolvery byly připraveny na první znamení.

Není zapotřebí připomínat, že Caty veškerá tato opatření schvalovala. Avšak tato statečná žena se varovala dát najevo své obavy, bohužel velice oprávněné, kdykoliv pomyslela na tak nejistý výsledek, jaký mohl mít boj s námořníky Severnu. Znala příliš dobře je i jejich vůdce. I když byli nedostatečně ozbrojeni, nemohli přepadnout malou osadu i za nejpřísnější ostražitosti? A potom měli zápasit jenom s několika chlapci, z nichž nejstaršímu nebylo ještě ani šestnáct roků! Skutečně, byl to veliký nepoměr. Ach, proč s nimi nebyl statečný Evans? Proč neuprchl s Caty? Snad by lépe vedl obranu a lépe opevnil French Cavern, aby odrazil Walstonovy útoky.

Evans však byl naneštěstí střežen, pokud se ho lotři již nezbavili jako nebezpečného svědka, když již nebylo zapotřebí, aby řídil jejich šalupu k sousedním zemím.

Takové byly úvahy Caty. O sebe se nestrachovala, ale o děti, nad nimiž neustále bděla, podporována Mokem, jenž se jí co do věrnosti vyrovnal.

Nastal den 27. listopadu. Po dva dny panovalo hrozné vedro. Těžká mračna se táhla pomalu nad ostrovem a několikeré vzdálené zarachocení hromu zvěstovalo bouři. Bouřkoměr ohlašoval blízký nápor živlů.

Toho večera se Briant a jeho přátelé shromáždili časněji než obyčejně v hale, když učinili veškerá opatření – na která si od jisté doby zvykli – a vytáhli jolu dovnitř zásobárny. Pak dobře zamkli dveře a všichni již toužili po odpočinku, když se společně pomodlili a věnovali vzpomínku vzdáleným rodinám.

O půl desáté hodině se rozběsnila bouře. Halu osvětlovaly křižující se blesky, jejichž zář vnikala střílnami. Neustále burácel hrom a zdálo se, že skály Auckland Hill se otřásaly bouřkovými ranami. Byl to meteorologický jev bez deště i větru, ale mnohem hroznější, protože téměř nehybná mračna neustále vypouštěla v sobě nashromážděnou elektřinu, a mnohdy celá noc nestačila, aby ji ze sebe vydala.

Costar, Dole, Iverson a Jenkins, kteří leželi na svých lůžkách, byli vyrušeni za spánku při strašlivém rachotu, podobajícím se roztrhnutí látky, což ukazovalo na blízkost udeření blesku. A přesto se nemuseli ničeho obávat v této velice pevné jeskyni. Ať si blesk udeřil dvacetkrát, stokrát do hřebenu Auckland Hill, mohutné stěny French Cavern bránily proniknout elektrickému výboji i běsnění orkánu. Briant, Doniphan nebo Baxter vstali, pootevřeli dveře, ale ihned byli zase zpět, oslněni blesky, sotvaže se jen letmo rozhlédli po okolí. Obloha byla jeden oheň a jezero ozařované křižujícími blesky se zdálo být nesmírnou ohnivou hladinou.

Mezi desátou a jedenáctou hodinou se blýskalo a hřmělo bez ustání. Teprve před půlnocí začala bouře slábnout. Přestávky mezi bleskem a zahřměním byly stále delší, také rachot hromu byl slabší, čím více se bouře vzdalovala. Pak se zdvihl vítr, rozháněje mraky sklánějící se až k zemi, a vzápětí nastal liják.

Malí se opět utišili. Dvě nebo tři hlavy, skrčené pod pokrývkami, se odvážily ven, ačkoliv byl již nejvyšší čas, aby všichni spali. I Briant a ostatní se chtěli již odebrat na lůžka, když vtom Phann začal náhle jevil veliký nepokoj. Postavil se na zadní nohy, vrhl se ke dveřím vedoucím do haly a temně a táhle zakňučel.

„Phann snad něco větří?“ řekl Doniphan a snažil se psa uklidnit.

„Již za mnohých jiných příležitostí,“ podotkl Baxter, „pozoroval jsem u něho toto zvláštní počínání, a toto čiperné zvíře se nikdy nemýlilo.“

„Dříve než ulehneme, je nutné, abychom zjistili, co to znamená,“ dodal Gordon.

„Dobře,“ řekl Briant, „ale ať nikdo nevychází a buďme připraveni k obraně!“

Každý uchopil pušku a revolver. Pak se odebral Doniphan ke vchodu do haly a Moko ke vchodu zásobárny. Oba přitiskli uši ke dveřím, ale nezaslechli vůbec žádný hluk, ačkoliv Phann byl stále neklidný. A vtom se dal pes do tak zběsilého štěkotu, že ani Gordon jej nemohl uklidnit. Právě tento štěkot přišel velice nevhod. Právě ve chvíli, kdy by mohli zaslechnout hluk kroků po pobřeží, byl asi jistě štěkot Phanna slyšen až ven.

Náhle zahřměla rána, která se nemohla porovnat s rachotem hromu. Byl to výstřel z pušky, který byl vypálen asi dvě stě kroků od French Cavern.

Všichni byli připraveni k obraně. Doniphan, Baxter, Cross a Wilcox ozbrojeni puškami se postavili u obou dveří, připraveni střílet na kohokoliv, kdo by se odvážil na ně útočit. Ostatní již začali válet balvany připravené k tomu účelu, aby zatarasili dveře, když se ozval zvenčí hlas:

„Pomóóóc…! Pomóóóc!“

Venku byl nějaký člověk, patrně v nebezpečí smrti, a žádal ochranu…

„Pomóóóc!“ opakoval týž hlas, tentokrát vzdálený jenom několik kroků.

Caty, stojící u dveří, naslouchala…

„To je on!“ zvolala.

„On…?“ zeptal se Briant.

„Otevřete…! Otevřete…!“ prosila Caty.

Dveře byly otevřeny a muž, z něhož crčela voda, se vrhl do haly. Byl to Evans, kormidelník Severnu.
