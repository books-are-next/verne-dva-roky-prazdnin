---
title: ''
---

„Skutečně!“ zvolal Service. „To bude každý otvírat oči, až uvidí takového chlapíka! Škoda, veliká škoda, že moje Robinsony také nenapadlo vypustit létacího draka!“

„A bude draka vidět ze všech konců našeho ostrova?“ zeptal se Garnett.

„Nejen z našeho ostrova,“ poučoval Briant, „ale i z veliké dálky sousedních končin.“

„Uvidí ho také z Aucklandu?“ zvolal Dole.

„I co tě napadá, to ne!“ odpověděl Briant, směje se tomuto nápadu. „Ale až ho uvidí Doniphan a ostatní, snad je to povzbudí k návratu.“

Jak je patrné, hodný chlapec stále myslel na vzdálené a toužil jen, aby tato neblahá roztržka byla co nejrychleji ukončena.

Toho dne a ve dnech následujících se zabývali sestrojováním létacího draka, kterému chtěl Baxter dát podobu osmiúhelníku. Lehká a pevná kostra byla zhotovena z jakéhosi druhu rákosí, které rostlo v dostatečném množství na březích Family Lake. Rákosí bylo dost silné, takže mohlo vzdorovat dost silnému větru. Rákosovou kostru dal Briant potáhnout lehoučkými, pogumovanými plachtami, kterými byly kdysi potaženy vrchní světlíky škuneru. Plátno bylo tak husté, že vítr nemohl nijak proniknout jeho tkanivem. Za šňůru měl sloužit provaz nejméně dva tisíce stop dlouhý, velice pevně pletený, který by byl schopen vydržet i značné napětí.

Je samozřejmé, že tento přístroj měl být opatřen nádherným ocasem, určeným, aby udržoval rovnováhu, kdyby se skláněl podle větru. Byl zhotoven tak pevně, že mohl bez velikého nebezpečí vynést kteréhokoliv z chlapců do vzduchu. Avšak o to se nejednalo, záleželo na tom, aby byl dost pevný a vzdoroval i silným větrům, a dost objemný, aby se vznesl do takové výšky, a dost veliký, aby mohl být spatřen v obvodu padesáti až šedesáti mil.

Je zcela jasné, že neměli v úmyslu držet tohoto létacího draka v rukou. Za silnějšího větru by jím všichni mladí osadníci byli uneseni, a to rychleji, než by si mohli přát. Šňůra tedy měla být navinuta na hřídel ze škuneru. Tento malý, vodorovný hřídel byl dopraven do středu Sport Terrace a pevně zatlučen do země, aby vzdorovat tahu „vzdušného obra“, jak jej malí jednohlasně pojmenovali.

Když bylo celé dílo úspěšně skončeno dne 15. října večer, určil Briant na příští den odpoledne jeho vypuštění, ovšem za přítomnosti všech chlapců.

Avšak druhý den bylo naprosto nemožné provést tento pokus. Přihnala se bouře a drak by byl zcela jistě roztrhán na kusy, kdyby jej vypustili.

Byla to ta bouře, která přepadla Doniphana s jeho druhy v severní části ostrova a jež v té době rozbila šalupu, když ji vrhla i s americkými námořníky nad severními jespy[\[23\]](../Text/dva_roky_prazdnin_93.html#_ftn23), odkud jim bylo dáno později jméno Severn Shores.

Druhý den, 16. října, ačkoliv se počasí poněkud umírnilo, byl přece jen vítr tak prudký, že Briant nechtěl učinit zkoušku se svým létacím přístrojem. Ale protože odpoledne nastala změna počasí, díky směru větru, jenž vál slaběji jihovýchodně, měl být pokus uskutečněn příští den.

Nastal den 17. října, datum, jež mělo být význačně zaznamenáno v análech Chairman Island.

Ačkoliv toho dne byl pátek, nemínil v žádném případě, ani z pověrčivosti, počkat ještě čtyřiadvacet hodin. Ostatně počasí bylo velice příznivé, neboť vál pěkný, stálý a pravidelný vítr, vhodný k vypuštění draka. Díky sklonu, který zajišťovalo závaží, se měl drak vznést do značné výšky a večer měl být stažen, aby na něj zavěsili lodní svítilnu, jejíž světlo by bylo vidět po celou noc.

Ráno věnovali posledním přípravám, které trvaly ještě hodinu po snídani. Potom se všichni vydali na Sport Terrace.

„Ale měl to Briant skvělou myšlenku, že sestrojil tohoto draka!“ opakovali stále Iverson a ostatní, tleskajíce rukama.

Bylo půl druhé. Přístroj byl rozložen na zemi, dlouhý ocas rozvinut, a právě měl být vydán účinkům větru. Čekali jen na Briantův povel, když velitel osady pokus zastavil.

V té chvíli totiž vzbudilo jeho pozornost počínání Phanna, který se náhle pustil k lesu, štěkaje tak žalostně a tak podivně, že se všichni až podivili.

„Co nám tím chce Phann říci?“ ptal se Briant.

„Snad zvětřil mezi stromy nějakou šelmu?“ mínil Gordon.

„Nikoliv…! To je něco jiného!“

„Pojďme se podívat!“ zvolal Service.

„Ale nepůjdeme beze zbraní!“ podotýkal Briant.

Service a Jacques odběhli do French Cavern, odkud se vrátili každý s nabitou puškou.

„Pojďte!“ řekl Briant.

A všichni tři, provázeni také Gordonem, se pomalu vydali k okraji Traps Woods. Phann je předběhl, a jestli jej neviděli, stále ho slyšeli.

Briant a jeho kamarádi učinili sotva padesát kroků, když spatřili, jak se pes zastavil u stromu, pod nímž ležela lidská postava.

Byla to žena, ležící tam nehnutě jako mrtvola, žena, jejíž oděv, kabát z hrubé látky, podobný haleně, a šátek z hnědé bavlny, sepnutý kolem boků, se zdál být ještě v dost dobrém stavu. V její tváři se jevily stopy hrozných útrap. Měla silnou postavu a věk mezi čtyřiceti a padesáti roky. Zmožena únavou, snad i hladem, ztratila vědomí, avšak lehoučké vzdechy dosud pohybovaly jejími rty.

Lze si představit úžas mladých osadníků, když se poprvé od svého příchodu na Chairman Island setkali s lidskou bytostí.

„Ona dýchá…! Ona dýchá!“ zvolal Gordon. „Možná že má hlad, žízeň…“

Jacques ihned odběhl do French Cavern, odkud přinesl pár sucharů a láhev brandy.

Pak Briant, skloněn nad ženou, otevřel její pevně sevřené rty a podařilo se mu nalít do úst několik kapek oživujícího nápoje.

Žena sebou pohnula a otevřela oči. Její pohled úplně ožil, když spatřila kolem sebe tyto děti… Pak, když jí Jacques podal kousek sucharu, jej rychle vložila do úst.
