---
title: ''
---

Kromě dvou Francouzů, bratrů Brianta a Jacquese, a Gordona, jenž byl Američan, byli všichni anglického původu.

Doniphan a Cross pocházeli z rodin zámožných statkářů, stojících v popředí novozélandské společnosti. Byli bratranci ve stáří třinácti roků a několika měsíců a patřili oba do páté třídy. Doniphan, uhlazený a pečlivý vůči své osobě, byl bez odporu nejduchaplnějším ze všech, nadaný a pracovitý. Snažil se, aby nikdy nebyl překonán, jednak touhou po vzdělání, jednak snahou převyšovat své druhy. Jakási šlechtická hrdost mu přinesla přezdívku lorda Doniphana a jeho pánovitá povaha jej nutila všude, kdekoliv byl, k panovačnosti. Odtud pocházelo ono soupeření mezi ním a Briantem, které trvalo již několik roků a přiostřilo se zejména od té doby, kdy se Briantův vliv na ostatní zvětšil.

Co se týkalo Crosse, byl to obyčejný žák, ale proniknutý obdivem pro všechno, co myslel, říkal nebo dělal jeho bratranec Doniphan.

Baxter z téhož oddělení byl třináctiletý chlapec, chladný, rozvážný, pracovitý, velmi vynalézavý a rovněž tak obratný. Byl to syn dost skrovně zámožného obchodníka.

Webb a Wilcox, ve věku dvanáct a půl roku, byli žáky čtvrté třídy. Jejich nadání bylo střední, byli dost ochotní a bojovné povahy a ukázali se vždy velmi přísnými ve vyžadování služeb fagistů. Jejich rodiny byly zámožné a zaujímaly vysoká místa v zemském úřednictvu.

Garnett ze třetí třídy s kamarádem Servicem, oba dvanáctiletí, byli jeden synem námořního kapitána ve výslužbě, druhý váženého osadníka, kteří obývali North Shore na severním pobřeží přístavu Waitemaly. Obě rodiny byly úzce spřáteleny a z tohoto přátelství vznikla nerozlučnost Garnetta a Service. Oba měli dobré srdce, ale byli málo pracovití, takže kam je ráno postavili, tam je večer našli. Garnett byl velmi zaujatý – politováníhodná vášeň – pro tahací harmoniku, tak oblíbenou u anglického námořnictva, a tak jako syn námořníka nenechával minout chvíli, aby si nezahrál, a nezapomněl přinést svůj nástroj na palubu Seagulla. Service byl bez odporu nejrozpustilejší, největší nezbeda celé družiny, pravý bratr Hejsa! Chairman School, jenž myslel jen na dobrodružné cesty a znal nazpaměť Robinsona Crusoea a Švýcarského robinzona, kteří byli jeho zamilovanou četbou.

Je nutné se ještě zmínit o dvou jiných chlapcích ve stáří devíti roků. První z nich, Jenkins, byl synem ředitele Novozélandské královské společnosti nauk, druhý, Iverson, byl synem pastora hlavního chrámu sv. Pavla. Byli dosud ve druhé a třetí třídě, avšak byli počítáni mezi nejlepší žáky ústavu.

Za nimi následují dva chlapci, Dole, osmiapůlletý, a Costar, osmiletý, oba synové důstojníků anglozélandské armády, kteří bydleli v malém městečku Ouchunga, vzdáleném šest mil od Aucklandu, na pobřeží přístavu Manukauy. To byli dva maličcí, o nichž nelze říci nic jiného, než že Dole byl velmi zatvrzelý a Costar velmi mlsný. Pokud nijak nevynikali v první třídě, přesto se domnívali, že jsou dost pokročilí, protože uměli číst a psát – a jinými věcmi se v jejich věku zajisté nelze chlubit.

Jak je vidět, tyto děti patřily vesměs váženým rodinám, již odedávna usedlým na Novém Zélandu.

Ještě se musíme zmínit o zbývajících třech chlapcích, kteří vstoupili na škuner – o Američanovi a dvou Francouzích. Američan jménem Gordon byl čtrnáctiletý, jeho obličej i jeho držení těla byly již v té době proniknuty jakousi samorostlostí jako u Yankeeho. Ačkoliv poněkud levák a také trochu těžkopádný, byl přesto nejstatečnějším z chovanců páté třídy. Nebyl-li tak skvěle nadán jako jeho druh Doniphan, byl spravedlivého ducha a praktického smyslu, jak to dost často dokazoval. Měl zálibu ve vážných věcech, povahu pozorovatele a byl chladné mysli. Důsledný i v maličkostech, řadil myšlenky ve svém mozku jako předměty ve svém psacím stolku, kde bylo vše roztříděno, rozlišeno a poznamenáno ve zvláštním seznamu. Zkrátka kamarádi si ho vážili, uznávali jeho vlastnosti, a ačkoliv nebyl rodem Angličan, vždy jej rádi viděli. Gordon pocházel z Bostonu, ale po úmrtí otce i matky neměl jiného příbuzného než svého poručníka, starého konzulárního jednatele, který, když získal jisté jmění, se usadil na Novém Zélandu a pobýval tam již několik roků v jedné z těch krásných vil, které byly roztroušeny po výšinách kolem vesnice Mount Saint John.

Oba mladí Francouzi, Briant a Jacques, byli syny nadaného inženýra, jenž byl tehdy ustanoven za ředitele velikých vysušovacích prací v bažinách uprostřed Ika-Na-Mawi. Starší byl třináctiletý, málo pracovitý, ačkoliv velmi nadaný, a proto obyčejně jedním z posledních v páté třídě. Avšak pokud chtěl, vynikal svou pozoruhodnou pamětí a obratností v přizpůsobení se na první stupeň, a to byl důvod, proč na něj Doniphan tak žárlil. Proto Briant a Doniphan nežili nikdy v dobré shodě v Chairman School, a již jsme poznali následky této neshody na lodi Seagull. Ostatně Briant byl odvážný, podnikavý, obratný v tělocviku, měl vždy připravenou odpověď, jinak byl úslužný a dobrý chlapec, nemající nic z Doniphanovy pýchy, poněkud volný a i nedbalý na zevnějšek – doslova pravý Francouz, a tím se tedy podstatně lišící od svých druhů anglického původu. Ostatně často se ujímal nejslabších proti zneužití jejich sil staršími, a co se jeho samotného týkalo, nikdy se nechtěl podrobit úkolům fagismu. Odtud pocházely ony vzpoury, šarvátky a bitky, z nichž, díky své odvaze a síle, vycházel téměř vždy vítězně. Také byl všeobecně oblíbený, a když se jednalo o velitelství na Seagullu, jeho kamarádi s malou výjimkou neváhali se mu podřídit, a to tím spíš, protože se vědělo, že měl jakési námořnické vědomosti, které získal na cestě z Evropy na Nový Zéland.

Jacques, jeho bratr, byl pokládán vždy za největšího vtipálka třetí třídy, ne-li celé Chairman School, ani Service nevyjímaje. Vymýšlel bez ustání nové a nové žerty a tropil naschvály svým druhům, pro něž často zakusil trest. Ale, jak uvidíme, jeho povaha se úplně změnila od odplutí jachty, aniž bylo možné zjistit příčinu.

Takto jsou tedy představeni chlapci, které bouře uvrhla na jednu z výsep Tichého oceánu.

Po několikatýdenní projížďce jachty Seagull podél novozélandských pobřeží měl mít velení její vlastník, Garnettův otec, jeden z nejodvážnějších vůdců jachty na australských pobřežích. Kolikrát se již objevil škuner na pobřeží Nové Kaledonie, Nového Holandska, od Torresova průlivu až k jižním mysům Tasmánie a také až v moluckých, filipínských a celebeských proudech, které byly často osudné pro mnohem větší lodě! Však Seagull byl rovněž důkladně stavěn, lehce se nesl a statečně vzdoroval na mořích a oceánech i velmi prudkému povětří.

Jeho mužstvo se skládalo z kapitána, šesti námořníků, kuchaře a plavčíka – Moka, mladého dvanáctiletého černocha, jehož rodina byla již po mnoho roků ve službách jakéhosi novozélandského statkáře. Je nutné se také zmínit o pěkném honicím psu Phannovi, amerického chovu, jenž patřil Gordonovi a nikdy svého pána neopouštěl.

Odjezd byl ustanoven na 15. února. Seagull čekal, přivázán zádí na výběžku obchodního náspu, a tedy zcela blízko otevřeného oceánu. Mužstvo přišlo na loď až 14. února večer, když se mladí cestovatelé scházeli na lodi. Kapitán Garnett měl přijít před samým odjezdem. Pouze vrchní kormidelník a plavčík uvítali Gordona a jeho druhy, zatímco ostatní mužstvo odešlo vyprázdnit poslední sklenku whisky. Když všichni zaujali svá místa a ulehli na lůžka, vyhledal i vrchní kormidelník své mužstvo v jednom z přístavních hostinců, v němž se z hrubé nedbalosti zdržel do pozdních nočních hodin. Plavčík se uložil k spánku v místnosti pro mužstvo.

Co se mezitím stalo? Je velice pravděpodobné, že se to nikdy nevysvětlí. Ale je naprosto jisté, že přívazné lano jachty se odvázalo buď náhodou, anebo něčí zlomyslností… Na palubě to nikdo nezpozoroval.

Hluboká noc zahalovala přístav a Hauracký proud. Od pobřeží vál dost silný vítr a škuner, zachvácen proudem odlivu, byl vynesen na širý oceán.

Když se plavčík probudil, škuner se kymácel, jako by byl zmítán vlnobitím, které nebylo vůbec možné pokládat za obyčejný příboj. Moko ihned vyběhl na palubu… Jachta odplouvala.

Na plavčíkův pokřik vyskočili Gordon, Briant, Doniphan a někteří jiní ze svých lůžek a vyběhli na palubu. Marně volali o pomoc. Nespatřili již ani jediné světlo z města nebo z přístavu. Škuner se již nalézal v plném proudu, vzdálen tři míle od pobřeží.

Zpočátku se pokusili chlapci na radu Brianta, k němuž se přidal plavčík, roztáhnout plachtu, aby se tak vrátili, plujíce napříč, do přístavu. Avšak plachta, příliš těžká, aby mohla být vhodně řízena, způsobila jen tolik, že zachytávajíc západní vítr, unášela je ještě dál. Seagull obeplul mys Colville, proplul průlivem mezi ním a ostrovem Velké Bradlo a ocitl se již více mil od Nového Zélandu.

Lze pochopit vážnost takové situace. Briant a jeho kamarádi již nemohli doufat v pomoc z pevniny. I kdyby se vydala nějaká loď z přístavu na jejich vyhledání, uplynulo by více hodin, než by je mohla dostihnout, i když připustíme, že by bylo možné vyhledat škuner uprostřed této hluboké temnoty. A když by se již rozednívalo, jak by bylo možné spatřit tuto malou loď, ztracenou na rozvlněném oceánu? A jak by bylo pro tyto děti možné, aby si pomohly vlastním přičiněním? Pokud by se neobrátil vítr, musely by se vzdát naděje, že se vrátí k pevnině. – Bylo ovšem možné, že by se mohly setkat s lodí plující k některému novozélandskému přístavu, a vzhledem k tomu, ačkoliv tato možnost byla velice nepravděpodobná, zavěsil Moko okamžitě svítilnu na vrcholu předního stěžně. Jinak bylo nutné čekat, až se rozední.

Co se týkalo nejmenších, bylo nejlepší nechat je spát, pokud by je povyk neprobudil. Jejich úlek by jen způsobil na jachtě potíže.

Mezitím bylo učiněno více pokusů zavést Seagulla po větru, ale nepodařilo se to a loď plula rychle k východu.

Náhle bylo v dálce dvou nebo tří mil zpozorováno světlo. Bylo to bílé světlo na vrcholu stěžně, které oznamovalo plující parník. Ihned se ukázala obě jeho boční světla, červené a zelené, a protože byly vidět obě zároveň, bylo patrné, že parník plul přímo proti jachtě. Marně zaznívaly výkřiky chlapců o pomoc. Pleskot vln a syčení páry, která utíkala odvodnou rourou parníku, a vítr, jenž se stal mnohem prudším na širém oceánu, to všechno dohromady utlumilo jejich výkřiky v tomto prostoru.

Jestliže je však nemohli slyšet, proč nespatřili námořníci svítilnu Seagulla? To byla poslední naděje.

Naneštěstí následkem prudkého pohybu se provaz přetrhl, svítilna spadla do vody a nic již neoznačovalo přítomnost Seagulla, k němuž se blížil parník rychlostí dvanácti uzlů za hodinu. Za několik minut vrazil do jachty a jistě by ji potopil, kdyby ji zasáhl v boku. Ale při srážce narazil jen na záď a rozbil jen kus krytu, aniž by nějak porušil kostru lodi.

Srážka byla celkem tak nepatrná, že parník pokračoval ve své plavbě a zanechal Seagulla za sebou, neboť se sám snažil uniknout před blížící se bouří.

Často se nestarali kapitáni o to, aby pomohli lodím, na které narazili. Bylo to zločinné jednání, ale případy tohoto druhu byly četné. V našem případě je možné, že na palubě parníku ani nezpozorovali lehkou srážku s jachtou, kterou ani nebylo v temnu vidět.

Unášeni dál větrem, mysleli si již chlapci, že jsou ztraceni. Když vyšlo slunce, spatřili kolem dokola pustý prostor. Tato část Tichého oceánu byla málo navštěvována. Lodě, které pluly z Austrálie do Ameriky, anebo naopak, vyhledávaly buď jižnější, nebo severnější cestu. Žádná neplula v dohledu jachty. Přišla noc, ještě horší než předešlé, a jestliže se vlnobití někdy utišilo, přece jen nepřestával vát západní vítr.

Jak dlouho měla trvat tato plavba, to si nedokázali ani Briant, ani jeho kamarádi vůbec představit. Copak by se marně pokoušeli vést loď tak, aby jí zamířili k novozélandskému pobřeží? K tomu jim scházela znalost stanovit její směr, jakož i síla řídit plachtoví. Za těchto okolností získal Briant, jenž projevoval statečnost přesahující jeho věk, vliv nad svými druhy, jemuž se musel podrobit i Doniphan. Ačkoliv se mu nepodařilo přes Mokovu pomoc zamířit jachtu k západnímu pobřeží, alespoň se snažil, pokud mohl, udržet ji v příznivých plavebních podmínkách. Nešetřil se, bděl dnem i nocí, hleděl stále na obzor, neobjevil-li by tam nějakou záchranu. Postaral se také o to, aby bylo do oceánu vrženo několik lahví, do nichž byla vložena zpráva o Seagullu. Byla to nepochybně nepříliš nadějná práce, ale nechtěl zanedbat žádnou možnost záchrany.

Mezitím hnal stále západní vítr jachtu po Tichém oceánu a nebylo ani možné zastavit její běh, dokonce ani zmenšit její rychlost.

Víme, co se stalo. Několik dní po tom, co byl Seagull vlečen Haurackým proudem, zdvihla se bouře a zuřila dva týdny s neobyčejnou prudkostí. Seagull, uchvácen ohromnými vlnami, se nejméně stokrát ocitl v nebezpečí ztroskotání obrovskými nárazy oceánu – což by se stalo, kdyby jeho stavba nebyla tak důkladná a loď dobře přizpůsobená k plavbě – a nakonec byl vržen na neznámou výspu Tichého oceánu.

Jaký osud čekal tuto školu trosečníků, zanesenou tisíc osm set mil od Nového Zélandu? Ze které strany jim měla přijít pomoc, kterou si nemohli sami poskytnout…?

V každém případě bylo zcela odůvodněno, jestliže si jejich rodiny myslely, že se škunerem utonuli. Důvodem byly tyto okolnosti:

Když bylo v Aucklandu zpozorováno zmizení Seagulla v noci ze 14. na 15. února, byla o tom dána zpráva kapitánu Garnettovi a rodinám nešťastných dětí. Bylo by zbytečné popisovat účinek, jaký tato událost ve městě způsobila. Úlek byl všeobecný.

Avšak bylo-li lano jachty rozvázáno nebo přetrženo, bylo možné, že škuner setrval ve směru proudu? Snad by bylo možné je ještě vyhledat, ačkoliv západní vítr, který stále sílil, vzbuzoval nejbolestnější myšlenky. A tak neztráceje čas, učinil správce přístavu opatření, aby se přispělo jachtě na pomoc.

Dva malé parníky vypluly prohledat prostor mnoha mil na Haurackém proudu. Po celou noc křižovaly na tomto přímoří, ačkoliv oceán se stával velmi neklidným, a když se za svítání vrátily nazpět, zbavily rodiny postižené touto hroznou pohromou veškeré naděje.

Jestliže posádky těchto parníků nenašly Seagulla, vylovily přece jen několik trosek. Byly to odštěpky z obruby, které spadly do vody při srážce s peruánským parníkem Quito – srážka, o níž posádka této lodi vůbec nic nevěděla.

Na těchto úlomcích bylo možné číst tři písmena ze jména Seagull. Zdálo se být tedy jisté, že jachta byla roztříštěna stálým náporem rozbouřeného oceánu a následkem toho asi tucet mil od Nového Zélandu se vším, co bylo na palubě, se potopila.
