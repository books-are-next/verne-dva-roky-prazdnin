<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3">
<h2 class="e-booknadpis">XXVI. KAPITOLA</h2>

<p class="e-bookprozatextuprostredtucne">Caty a Evans – Evansovo vyprávění: Po
vyvržení šalupy – Walston v přístavu – Bear Rock – Drak – Objevení French
Cavern – Evansův útěk – Přes řeku – Návrhy – Gordonův záměr – Země na východě –
Ostrov Chairman Hanovre</p>

<p class="e-booktirazacitacetext">Při tak neočekávaném objevení se
Mr. Evanse zůstali Gordon, Briant a Doniphan jako přimrazení. Pak jako by hnáni
jakýmsi instinktem spěchali ke kormidelníkovi jako ke svému ochránci.</p>

<p class="e-bookprozatext"><span class="calibre16">Byl to asi
pětadvaceti nebo třicetiletý muž širokých ramenou a svalnatých končetin, měl
živé oči, přímé tělo, inteligentní a sympatické rysy, jisté a rozhodné
vystupování, zatímco na jeho bradě trčely neupravené vousy, neboť se od
ztroskotání </span><span class="e-bookdejapoznamkychar">Severnu</span><span class="calibre16"> neholil.</span></p>

<p class="e-bookprozatext">Sotva Evans vstoupil, přiložil ucho ke dveřím, které
byly okamžitě zavřeny. Protože venku nic neslyšel, postoupil do středu haly.
Tam pozoroval při záři lodní svítilny zavěšené u stropu ten obklopující jej
malý svět a šeptal:</p>

<p class="e-bookprozatext">„Ano…! Děti…! Nic než děti…!“</p>

<p class="e-bookprozatext">Vtom jeho zrak zazářil, tvář zaplála radostí a rozepjal
náruč…</p>

<p class="e-bookprozatext">„Caty…!“ zvolal. „Vy žijete, Caty!“</p>

<p class="e-bookprozatext">A chytil ji za ruce, jako by se chtěl přesvědčit, že
to nejsou ruce zesnulé.</p>

<p class="e-bookprozatext">„Ano, žiji jako vy, Evansi!“ odpověděla Caty. „Bůh mne
zachránil jako vás a on vás posílá na pomoc těmto dětem!“</p>

<p class="e-bookprozatext">Evans počítal zrakem chlapce seskupené kolem stolu.</p>

<p class="e-bookprozatext">„Patnáct,“ řekl, „a jen pět nebo šest mezi nimi, kteří
jsou schopni, aby se bránili… Dobře!“</p>

<p class="e-bookprozatext">„Hrozí nám nebezpečí útoku, pane Evansi?“ zeptal se
Briant.</p>

<p class="e-bookprozatext">„Nikoliv, milý chlapče, nikoliv – alespoň ne v této
chvíli!“ odpověděl Evans.</p>

<p class="e-bookprozatext">Je samozřejmé, že by všichni rádi slyšeli příběhy a dobrodružství
kormidelníka a zejména, co se stalo se šalupou vrženou na Severn Shores. Ani
velcí, ani malí by nemohli usnout, kdyby nevyslechli vyprávění, které bylo pro
ně tak důležité. Avšak nejdříve musel Evans svléknout svůj promáčený oděv a něco
pojíst. Oděv měl dosud nasáklý vodou, neboť musel přeplavat řeku Zealand. Byl
zmožen únavou i hladem, protože již dvanáct hodin nejedl a od rána si ani na
okamžik neodpočinul.</p>

<p class="e-bookprozatext">Briant jej dovedl neprodleně do zásobárny, kde mu
Gordon vybral vhodný námořnický oděv. Potom jej Moko obsloužil studenou
zvěřinou, suchary, několika sklenicemi horkého čaje a láhví brandy.</p>

<p class="e-bookprozatext">Za čtvrt hodiny poté usedl Evans u stolu v hale a vyprávěl
příhody, jež se staly od chvíle, co byli námořníci <span class="e-bookdejapoznamkychar">Severnu</span> vrženi na ostrov.</p>

<p class="e-bookprozatext">„O několik okamžiků dříve, než byla šalupa vymrštěna
na pobřeží,“ začal Evans, „pět mužů – já s nimi – bylo vrženo na první hroty
skaliska. Nikdo z nás při tom neutrpěl těžké poranění, kromě odřenin neměl
nikdo žádnou ránu. Těžší však bylo dostat se na skaliska za tmy, při
rozbouřeném oceánu, když právě proti větru byl odliv.</p>

<p class="e-bookprozatext">Avšak po značné námaze jsme se dostali z vln zdraví a čilí,
a to Walston, Brandt, Rock, Book, Cope a já. Dva chyběli – Forbes a Pike.
Jestli byli smeteni vodou, nebo zda se zachránili, když se šalupa dostala na
pobřeží, to jsme nevěděli. A co se týká Caty, myslel jsem, že byla odnesena
vlnami a že ji nikdy více nespatřím.“</p>

<p class="e-bookprozatext">Po těchto slovech se Evans nijak nesnažil zakrýt ani
své pohnutí, ani radost, kterou cítil, že se zde shledal se statečnou ženou,
která právě jako on unikla vraždění na <span class="e-bookdejapoznamkychar">Severnu.</span>
Dříve byli oba vydáni milosti těch zločinců, nyní byli oba mimo jejich moc,
avšak pro budoucnost nebyli mimo dosah jejich útoků.</p>

<p class="e-bookprozatext">Evans pokračoval.</p>

<p class="e-bookprozatext">„Když jsme se dostali na pobřeží, nemohli jsme nějakou
dobu šalupu najít. Ztroskotala asi v sedm hodin večer a byla již asi půlnoc,
když jsme se ocitli na písčině. Nejdříve jsme se dali podél pobřeží…“</p>

<p class="e-bookprozatext">„Po Severn Shores,“ řekl Briant. „To je jméno, které
mu dali někteří z nás, kteří našli šalupu <span class="e-bookdejapoznamkychar">Severnu</span>
dříve, než nám vyprávěla Caty o svém zachránění…“</p>

<p class="e-bookprozatext">„Dříve…?“ zeptal se Evans dost překvapen.</p>

<p class="e-bookprozatext"><span class="calibre16">„Ano, pane Evansi,“
řekl Doniphan. „Přišli jsme právě do těch míst večer, kdy nastalo ztroskotání,
kdy dva z vašich společníků leželi na písčině…! Avšak když jsme přišli
následujícího dne, abychom jim vzdali poslední poctu, zmizeli.“</span></p>

<p class="e-bookprozatext">„Skutečně,“ ujal se slova Evans, „nyní poznávám, jak
se všechno shoduje. Forbes a Pike, o nichž jsme se domnívali, že utonuli – kéž
by to nebe dalo, bylo by o dva lotry méně! –, byli vrženi o něco dál od šalupy.
Tam byli nalezeni Walstonem a ostatními, kteří je vzkřísili několika doušky
ginu.</p>

<p class="e-bookprozatext">Štěstí pro ně, neštěstí pro nás. Truhly šalupy zůstaly
při vyvržení neporušeny, oceán se jich ani nedotkl. Střelivo, zbraně, pět
lodních pušek, co zbylo z potravin a co bylo páté přes deváté naloženo při
požáru <span class="e-bookdejapoznamkychar">Severnu,</span> všechno bylo
dopraveno ze šalupy do bezpečí, neboť vznikla obava, že by mohla být při příštím
přílivu úplně zničena. Když se tak stalo, opustili jsme místo neblahého
ztroskotání a dali jsme se směrem na východ.</p>

<p class="e-bookprozatext">Tehdy jeden z těch lotrů, myslím, že Rock, řekl, že
ještě nebyla nalezena Caty. Načež Walston odpověděl: ‚Vždyť ji unesly vlny…!
Dobře, že jsme se jí zbavili!‘ Skutečnost, že tlupa byla ráda, že je zbavena
Caty, když ji nepotřebovala, mne přivedla na myšlenku, že se tak brzy stane, až
nebudou potřebovat mne. – Ale kdepak jste byla, Caty?“</p>

<p class="e-bookprozatext">„Ležela jsem těsně vedle šalupy ze strany oceánu,“
odvětila Caty, „na místě, kam jsem byla při ztroskotání vyhozena… Nemohli mne
vidět, já však slyšela vše, co mezi sebou mluvili Walston a ostatní… Avšak,
Evansi, jakmile odešli, vstala jsem, a abych nepadla do Walstonových rukou,
dala jsem se na útěk opačným směrem. O šestatřicet hodin později, polomrtvá
hladem, jsem byla vzkříšena těmito hodnými dětmi a odvedena do French Cavern.“</p>

<p class="e-bookprozatext">„Do French Cavern…?“ opakoval Evans.</p>

<p class="e-bookprozatext">„To je jméno našeho obydlí,“ odpověděl Gordon, „na
památku francouzského trosečníka, jenž tu žil mnoho roků před námi!“</p>

<p class="e-bookprozatext">„French Cavern…? Severn Shores…?“ řekl Evans. „Vidím,
moji milí, že jste pojmenovali různé části tohoto ostrova. To je od vás hezké!“</p>

<p class="e-bookprozatext">„Ovšem, pane Evansi, krásná jména,“ vmísil se do
hovoru Service, „a mezi jiným Family Lake, Downs Lands, South Moors, řeka Zealand,
Traps Woods…“</p>

<p class="e-bookprozatext">„Dobrá…! Dobrá…! O tom všem mne poučíte… později…
zítra! Zatím vám dopovím své vyprávění… Zvenčí není slyšet nic…?“</p>

<p class="e-bookprozatext">„Nic,“ odpověděl Moko, jenž byl na stráži u dveří.</p>

<p class="e-bookprozatext">„Tím lépe!“ řekl Evans. „Tedy dále:</p>

<p class="e-bookprozatext">Asi za hodinu, co jsme opustili loď, dorazili jsme ke
skupině hustých stromů, kde jsme postavili tábor. Druhý den a po několik dalších
jsme se vracívali k místu, kde byla vyhozena šalupa, a snažili se ji opravit.
Avšak kromě sekery jsme neměli žádný nástroj a nemohli jsme již prolomenou
výduť srovnat a celou upravit, aby se opět hodila k plavbě, alespoň pro krátký
převoz. Kromě toho to místo bylo pro práci toho druhu velice nevhodné.</p>

<p class="e-bookprozatext">Dali jsme se tedy opět na cestu, abychom si vyhledali
ležení v méně pusté krajině, kde by nám lov poskytoval každodenní potravu a kde
bychom se zároveň dostali k řece se sladkou vodou, neboť naše zásoby byly již vyčerpány.</p>

<p class="e-bookprozatext">Když jsme urazili asi dvanáct mil podél pobřeží,
dostali jsme se k malé řece…“</p>

<p class="e-bookprozatext">„K East River,“ řekl Service.</p>

<p class="e-bookprozatext">„Třeba tedy k East River,“ odpověděl Evans. „Tam v pozadí
širokého zálivu…“</p>

<p class="e-bookprozatext">„Deception Bay,“ podotkl Jenkins.</p>

<p class="e-bookprozatext">„I pro mne za mne třeba Deception Bay,“ řekl Evans s úsměvem.
„Uprostřed pobřežních skal tam byl malý přístav…“</p>

<p class="e-bookprozatext">„Přístav Bear Rock,“ ozval se Costar.</p>

<p class="e-bookprozatext">„Tak tedy přístav Bear Rock, můj maličký,“ odpověděl
Evans, kývaje hlavou. „Nic nebylo snazší než se na tom místě usadit, a kdybychom
tam mohli dopravit šalupu, kterou první bouře mohla úplně roztříštit, snad by
se tam dala opravit.</p>

<p class="e-bookprozatext">Vrátili jsme se tedy, vyhledali ji, co možná nejvíc
vyprázdnili a pustili jsme ji do vody. Ačkoliv voda v ní dosahovala až k okraji,
podařilo se nám přece jen dotáhnout ji podél pobřeží až do přístavu, kde je
nyní v bezpečí.“</p>

<p class="e-bookprozatext">„Šalupa leží u Bear Rock?“ zeptal se Briant.</p>

<p class="e-bookprozatext">„Ano, chlapče, a myslím si, že by bylo možné ji
opravit, jen kdybychom měli potřebné nástroje.“</p>

<p class="e-bookprozatext">„Pokud se jedná o nástroje, ty máme, pane Evansi,“
odpověděl živě Doniphan.</p>

<p class="e-bookprozatext">„Ach, to právě Walston předpokládal, když náhodou
zjistil, že je ostrov obýván a kým je obýván.“</p>

<p class="e-bookprozatext">„Jak se to dozvěděl?“ zeptal se Gordon.</p>

<p class="e-bookprozatext">„Je tomu osm dní, co Walston, jeho společníci a já –
neboť mne nikdy nenechali samotného – jsme se dali na výzvědy lesem. Asi po tří
nebo čtyřhodinovém pochodu proti proudu East River jsme došli na břeh ohromného
jezera, odkud řeka vytéká. A tam, představte si naše překvapení, jsme našli
velice zvláštní přístroj, jenž byl vyhozen vlnami na břeh. Byl sestrojen z jakýchsi
rourovitých latí potažených plátnem,“ odpověděl Evans.</p>

<p class="e-bookprozatext">„To byl náš drak!“ zvolal Doniphan.</p>

<p class="e-bookprozatext">„Náš drak, který padl do jezera,“ dodal Briant, „a
kterého vítr zahnal až tam.“</p>

<p class="e-bookprozatext">„Ach, to že byl drak?“ odvětil Evans. „A my nemohli
přijít na to, jakému účelu asi ten přístroj sloužil. V každém případě se nemohl
udělat sám. Byl zhotoven na ostrově. O tom nebyly pochyby. Ostrov byl tedy
obydlen. Kým asi? To by se Walston velice rád dozvěděl. Ve mně pak od toho dne
uzrál záměr, že uprchnu. Ať si byli obyvatelé tohoto ostrova jacíkoliv – třeba
divoši –, nemohli být horší než zločinci ze <span class="e-bookdejapoznamkychar">Severnu</span>!
Od tohoto okamžiku jsem však byl střežen dnem i nocí.“</p>

<p class="e-bookprozatext">„Ale jak jste se dozvěděli o French Cavern?“ zeptal se
Baxter.</p>

<p class="e-bookprozatext">„K tomu se ještě dostanu,“ odpověděl Evans. „Avšak
dříve než budu vyprávět dál, povězte mi, chlapci, k čemu vám sloužil ten
ohromný drak? Bylo to snad znamení?“</p>

<p class="e-bookprozatext"><span class="calibre19">Gordon ihned
Evansovi všechno vyložil, za jakým účelem byl zhotoven, jak Briant pro blaho
všech vydal svůj život do nebezpečí a jak se mu podařilo vypátrat, že Walston
dosud pobývá na ostrově.</span></p>

<p class="e-bookprozatext">„Jste statečný chlapec,“ odpověděl Evans, uchopil
Briantovu ruku a přátelsky jí potřásl.</p>

<p class="e-bookprozatext">Pak pokračoval.</p>

<p class="e-bookprozatext">„Pochopíte, že Walstonovi pak leželo na srdci jen
zjistit, jací jsou obyvatelé tohoto pro nás neznámého ostrova. Jsou-li to
domorodci, snad bude možné s nimi se dorozumět, jsou-li to námořníci, potom
budou mít nástroje, které on postrádal. V tom případě mu zajisté neodepřou
pomoc, aby si opravil šalupu na další plavbu.</p>

<p class="e-bookprozatext">Nastalo tedy nové pátrání – a musím říci, že velice
opatrné. Ploužili jsme se pomalu lesy po pravém břehu jezera, abychom se dostali
k jeho jižnímu cípu. Ale lidského tvora jsme nespatřili. Také žádný výstřel
jsme nezaslechli v té části ostrova.“</p>

<p class="e-bookprozatext">„To se dá vysvětlit,“ řekl Briant, „protože se nikdo z
nás z French Cavern nevzdálil a bylo zakázáno střílet.“</p>

<p class="e-bookprozatext">„A přesto jste byli objeveni,“ pokračoval Evans. „A jak
také jinak? V noci ze dne 23. na 24. listopadu totiž jeden z Walstonových společníků
přišel až na dohled French Cavern od jižního pobřeží. Zlá náhoda tomu chtěla,
že v jistém okamžiku spatřil zář vycházející ze stěn pobřežní vysočiny –
nepochybně záře vaší svítilny zaplála v okamžiku, kdy byly pootevřeny dveře. Druhý
den se sám Walston odebral na to místo a až do večera se skrýval ve vysoké
trávě, jen několik kroků od řeky…“</p>

<p class="e-bookprozatext">„O tom již víme,“ řekl Briant.</p>

<p class="e-bookprozatext">„Vy to víte?“</p>

<p class="e-bookprozatext">„Ovšem, neboť Gordon a já jsme našli na tom místě
zbytky dýmky, kterou Caty poznala jako Walstonovu dýmku.“</p>

<p class="e-bookhvezdickystred"></p>
</div>
</body>
</html>