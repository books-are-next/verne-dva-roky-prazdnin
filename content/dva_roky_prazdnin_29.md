---
title: ''
---

Když Wilcox vnikl dovnitř, narazil na dřevěnou židli postavenou u stolu, na němž bylo nějaké nádobí, kamenný džbán, veliké lastury, které asi sloužily jako talíře, nůž s vylámanou a rezavou čepelí, dvě nebo tři udice, plechový podnos a plechovou misku, která byla právě tak prázdná, jako džbán. O protější stranu se opírala jakási truhla, zhotovená z hrubých prken, která obsahovala rozpadlé oděvy.

Ze všeho vycházelo najevo, že tato jeskyně byla obývána. Avšak ve které době a kým? Ležela snad lidská bytost, která tu žila, v některém koutě…?

V pozadí byly pozůstatky bídného lůžka s vlněnou pokrývkou, která se rozpadla na cáry. Za pelestí na lavici byla druhá miska a dřevěný svícen, z něhož ještě vyčníval zuhelnatělý knot.

Chlapci nejdříve ucouvli při myšlence, že tato pokrývka snad zakrývá mrtvolu.

Avšak Briant přemohl strach, odkryl ji…

Lůžko bylo prázdné.

Okamžik nato, bolestně vzrušeni, stáli všichni čtyři u Phanna, který zůstal venku a nepřestával žalostivě kňučet.

Sestoupili asi dvacet kroků po horském srázu lemujícím řeku a náhle se zastavili. Pocit hrůzy je přimrazil na místě.

Zde mezi kořeny buku ležely na zemi zbytky lidské kostry.

Na tomto místě tedy zemřel ubožák, jenž žil zajisté před mnoha lety v této jeskyni, a tento divoký útulek, který mu sloužil za obydlí, nebyl ani jeho hrobem!
