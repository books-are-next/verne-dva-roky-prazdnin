---
title: ''
---

Zima uplynula. Díky moudrým opatřením malá osada příliš neutrpěla. Všichni byli zdraví a čilí, a protože horlivě pokračovali ve svých studiích, neměl Gordon důvod, aby zakročil proti vzpurným.

Jednoho dne však přece jen musel pokárat Doleho, který si zasloužil příkladné potrestání.

Znovu a znovu se tvrdohlavý chlapec zdráhal „konat svou povinnost“, a marné bylo Gordonovo napomínání – jako by se ho ani nedotklo. Nebyl ponechán při chlebě a vodě – to se nesrovnávalo s řádem anglosaských škol –, měl dostat výprask.

Mladí Angličané, jak jsme se již zmínili, necítili vůbec žádný odpor proti tělesnému trestání jako Francouzi. A z toho důvodu by se Briant rád ohradil proti tomuto způsobu trestu, kdyby nebyl povinen mít v úctě Gordonovo rozhodnutí. Avšak tam, kde se francouzský žák styděl před tělesným trestem, pojímal anglického žáka stud z toho, že by na sobě dal znát strach před ním.

Dole dostal několik ran metlou Wilcoxovou rukou, který losem dostal tento úkol veřejného drába, a účinkovalo to tak znamenitě, že se případ již neopakoval.

10\. září to bylo šest měsíců, co byl Seagull zničen na skaliskách Chairman Island.
