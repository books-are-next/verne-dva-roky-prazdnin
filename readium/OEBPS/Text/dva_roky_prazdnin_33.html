<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3"><p class="e-bookprozatext">Není zapotřebí podotýkat, že jakkoliv byla práce neodkladná,
nebylo zapomínáno na opatření každodenních potřeb. Doniphan, Webb a Wilcox
věnovali vždy několik hodin lovu skalních holubů a jiné pernaté zvěře, která
tam přilétala od bažin. Malí se potom zaměstnávali sbíráním měkkýšů, jakmile
odliv usušil bradlo. Byla to však radost vidět Jenkinse, Iversona, Doleho a Costara
batolit se jako kupu kuřátek mezi kalužinami. Ovšem smáčeli se vždy poněkud výš
než po kolena, za což byli pokáráni přísným Gordonem, zatímco Briant je hájil a
omlouval, jak jenom mohl. Jacques pracovával s mladými kamarády rovněž, avšak
nikdy se nezúčastnil jejich laškovného smíchu.</p>

<p class="e-bookprozatext">Práce se dařila podle přání a soustavně, v čemž se
jevil patrně vliv Gordona, kterého praktický smysl nenechal nikdy v úzkých. Co
od něho „schytal“ Doniphan, nesvěřil by tento chlapec ani Briantovi, ani nikomu
jinému. Zkrátka, v tomto malém světě panovala nyní úplná svornost.</p>

<p class="e-bookprozatext">Avšak museli se pořádně tužit. Druhá polovina dubna
byla méně příznivá. Teplota patrně klesala. Několikrát ráno klesla rtuť teploměru
na nulu. Hlásila se zima, a s ní se zajisté mělo objevit její služebnictvo –
krupobití, sníh a vichřice, tak kruté v těchto vyšších zeměpisných šířkách
Tichého oceánu.</p>

<p class="e-bookprozatext">Pro jistotu si museli malí i velcí obléci teplejší
oděv, přibrat vlněné trikoty, kalhoty ze silné látky a vlněné kabátce, které
byly připraveny na lodi pro případ drsné zimy. Stačilo jen nahlédnout do Gordonova
zápisníku, aby zjistili, kde hledat tyto oděvy, roztříděné podle jakosti a rozměrů.
Briant se staral zejména o nejmenší. Staral se o to, aby nikdy neměli studené
nohy, a pokud byli mokří, aby nepřišli na ostrý vzduch. Při nejmenší rýmě je
ani nepustil ven, anebo jim přikázal, aby si lehli, a teplý oheň u nich
udržoval po celý den i noc. Dole a Costar byli neustále drženi pod stanem, ne-li
docela v místnosti, a Moko jim připravoval teplé nápoje, k nimž poskytovala
lodní lékárna koření.</p>

<p class="e-bookprozatext">Když byla loď zbavena veškerého obsahu, pustili se do
kostry, která ostatně již byla celá rozviklaná.</p>

<p class="e-bookprozatext">Měděné pláty pláště byly pečlivě odtrhány, aby
sloužily zařízení ve French Cavern.</p>

<p class="e-bookprozatext">Kleště a kladiva konaly dobrou službu, pomocí nich byl
rozebrán krov, který spojovaly hřeby a dřevěné kůly. Byla to těžká práce pro
nevycvičené ruce a dosud tak slabé paže. Rozebírání tedy pokračovalo pomalu, až
25. dubna prudká vichřice se přihnala mladým dělníkům na pomoc.</p>

<p class="e-bookprozatext">Jakkoliv již nastávala chladná doba, zdvihla se v noci
prudká bouře, jak ji zakalení bouřkoměru předpovídalo. Blesky křižovaly
vzduchem a od půlnoci až do svítání neustávalo hromobití, k veliké hrůze
malých. Naštěstí však nepršelo, avšak dvakrát nebo třikrát bylo nutné držet
stan proti zuřivosti větru.</p>

<p class="e-bookprozatext">Že vydržel, za to museli děkovat stromům, k nimž byl
uvázán. Jinak tomu však bylo s jachtou, vydanou napospas nárazům oceánu, a ohromné
peřeje nepřestávaly do ní bít.</p>

<p class="e-bookprozatext">To dovršilo její zkázu. Rozkouskované ovrubí,
rozmetané žebroví a kýl, rozlámaný několika prudkými nárazy orkánu, plynuly
brzy jako trosky ve vlnách. Nemuseli toho litovat, neboť odlévající se vlny
odnesly jen část těchto trosek, které se však většinou zachytily na hřebenech
bradel. Železné kování a celou výstroj pak nebylo těžké najít pod nánosem
písku.</p>

<p class="e-bookprozatext">Tímto úkolem se úplně všichni zaměstnávali v několika
následujících dnech. Fošny, klády a zátěž, jakož i ostatní předměty, které
nebylo snadné odstranit, byly rozházeny sem a tam. Jednalo se nyní jenom o jejich
dopravu na pravý břeh řeky, vzdálený jen několik kroků od stanu.</p>

<p class="e-bookprozatext">Skutečně to byla těžká práce, avšak časem, ačkoliv ne
bez ohromného úsilí, byla šťastně vykonána. Bylo zajímavé dívat se na všechny,
jak zapřaženi k těžké kládě jí za velikého pokřiku smýkali. Pomáhali si při tom
tyčemi, které sloužily jako páky, nebo kulatými poleny, po nichž snadněji
váleli nejtěžší předměty. Nejobtížnější bylo odnést kotevní vratidlo, kamna a železné
kádě na vodu. Věčná škoda, že tyto děti postrádaly zkušeného muže, který by je
vedl! Kdyby tu měli Briant a Garnett své otce, vyvarovali by je inženýr a kapitán
mnohých chyb, kterých se dopustili, nebo ještě měli dopustit. Avšak Baxter,
jenž měl neobyčejné vlohy pro mechanické práce, dal najevo mnoho zručnosti a horlivosti.
Na jeho i Mokovu radu byly postaveny na písčině pevné trámy, na něž byly
zavěšeny kladky, čímž síly této skupiny dělníků, skládající se z chlapců, se
zdesateronásobily a jejich námaha byla usnadněna.</p>

<p class="e-bookprozatext">Zkrátka 28. dubna večer bylo všechno, co zbylo ze <span class="e-bookdejapoznamkychar">Seagulla</span>, dopraveno k ležení. Tím bylo
překonáno nejhorší – nyní kdyby jen řeka chtěla sama dopravit všechny tyto
zásoby do French Cavern.</p>

<p class="e-bookprozatext">„Od zítřka,“ řekl Gordon, „začneme se stavbou našeho
voru…“</p>

<p class="e-bookprozatext">„Ano,“ promluvil Baxter, „a abychom si ušetřili
spouštění na vodu, navrhuji, aby byl svázán na řece.“</p>

<p class="e-bookprozatext">„To by bylo nepohodlné,“ odporoval Doniphan.</p>

<p class="e-bookprozatext">„Nedá se nic dělat, zkusíme to!“ odpověděl Gordon. „Bude-li
to spojeno s většími obtížemi, nemusíme se pak znepokojovat, jak jej spustíme
na vodu.“</p>

<p class="e-bookprozatext">Takový postup se zdál být skutečně nejpřiměřenější, a tak
již druhý den chlapci položili základy k voru, který musel být dost veliký, aby
pojal těžký, objemný náklad.</p>

<p class="e-bookprozatext">Laťoví škuneru, kýl rozlomený na dva kusy, přední
stěžeň, část velikého stožáru zlomená tři stopy nad palubou, zábradlí a lodní
krovy, čelní stěžeň a velké ráhno byly postupně odneseny do zátočiny řeky, kam
dosahoval příliv v posledním okamžiku. Na tento okamžik čekali, a jakmile byly
tyto předměty vyzdviženy vlnami, zatáhli je do řeky. Tam byly nejdelší položeny
těsně vedle sebe, potom pomocí kratších, přeložených napříč, spojeny mezi sebou
a pevně přivázány k zemi.</p>

<p class="e-bookprozatext">Takto byl založen vor v délce asi třiceti stop a široký
patnáct stop. Pracovali bez oddechu po celý den, a když nastala noc, byla
stavba skončena. Briant pak, obávaje se, aby příliv nezanesl vor kupředu k French
Cavern, ani odliv po proudu řeky do oceánu, přivázal jej ke stromům.</p>

<p class="e-bookprozatext">Všem, velice unaveným po tak namáhavém dni, chutnala
večeře znamenitě. Potom spali až do rána.</p>

<p class="e-bookhvezdickystred"></p>
</div>
</body>
</html>