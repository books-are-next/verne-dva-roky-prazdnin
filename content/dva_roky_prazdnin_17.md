---
title: ''
---

„A proč bychom neměli již dnes,“ pravil Wilcox, „prohledat skály, které se zdvíhají na severní straně zálivu, a vybrat tam jedlá vejce?“

„Ano, ano!“ zvolali Dole a Costar.

„A proč bychom nemohli lovit ryby?“ připojil Webb. „Copak nemáme na lodi rybářské náčiní a v oceánu ryby? Kdo chce jít na ryby?“

„Já…! Já…!“ volali malí.

„Dobrá, dobrá!“ odpověděl Briant. „Ale nejedná se o žádnou hru a pruty dáme jen zdatným rybářům.“

„Buď bez starosti, Briante!“ odvětil Iverson. „Považujeme to za úkol.“

„Dobře, ale dejme se již do sčítání všeho, co obsahuje naše jachta,“ řekl Gordon. „Nesmíme stále myslet jen na jídlo.“

„Mohli bychom také nasbírat měkkýše na snídani!“ podotkl Service.

„Jistě!“ odpověděl Gordon. „Jděte, malí, jděte tři nebo čtyři! Moko, ty půjdeš s nimi!“

„Zajisté, pane Gordone.“

„A dej na ně dobrý pozor!“ připomenul Briant.

„Spolehněte se!“

Plavčík, na něhož se bylo možné spolehnout, chlapec velmi úslužný, obratný a odvážný, nabídl veškeré své služby mladým trosečníkům. Obzvláště byl oddán Briantovi, který se také ze své strany nijak netajil sympatií k Mokovi – sympatií, ze které si jeho anglosaští druhové tropili posměch.

„Pojďme!“ zvolal Jenkins.

„Ty s nimi nepůjdeš, Jacquesi?“ zeptal se Briant, obraceje se ke svému bratrovi.

Jacques odpověděl záporně.

Jenkins, Dole, Costar a Iverson vyšli tedy pod vedením Moka a stoupali podél nánosů písku, které oceán zanechal v té chvíli suché. Možná že snad najdou v rozsedlinách skal bohatou zásobu měkkýšů, krabů, raků, dokonce i ústřic, a syroví nebo vaření mohli být tito tvorové dobrou přílohou snídaně. Šli poskakujíce, neboť jim tento výlet působil spíš radost, než aby pomýšleli prospěšně ho využít. To odpovídalo zajisté jejich věku, a v té chvíli téměř zapomněli na všechny útrapy, které překonali, stejně jako se nestarali o hrozící budoucnost.

Sotva se malá družina vzdálila, dali se velcí do prohledávání jachty. Na jedné straně začali Doniphan, Cross, Wilcox a Webb sčítat zbraně, střelivo, oděvy, lůžkoviny, lodní nářadí a nástroje. Na druhé straně sepisovali Briant, Garnett, Baxter a Service zásoby vína, piva, brandy, whisky a ginu, které se nacházely na dně lodi v soudkách po deseti až čtyřiceti galonech. Mezitím co byl každý předmět zkoumán, zapisoval si Gordon všechno do zápisníku. Tento zápisník byl ostatně již plný různých poznámek týkajících se výstroje i nákladu škuneru. Američan – mohlo se říci praktický od samého narození – měl již všeobecný seznam všech předmětů a myslel si, že ho při této příležitosti jen doplní.

Nejdříve bylo zjištěno, že tam byla úplná zásoba náhradních plachet, všeho druhu lanoví, pláten, provazů, lan a jiné výstroje. Kdyby se jachta hodila ještě k plavbě, nic by nescházelo k úplné výstroji. Ale i když tato plátna první jakosti, tyto nové provazy nemohly již sloužit ke znovuzřízení lodi, mohly být upotřebeny, až by se jednalo o zařízení příbytku. Rybářské náčiní jako ruční udice, čeřeny i sítě byly rovněž zahrnuty do seznamu, a byly to drahocenné nástroje, s přihlédnutím k tomu, že tato vodstva oplývala rybami.

O zbraních pak zapsal Gordon do svého zápisníku toto: Osm loveckých pušek s centrální perkusí, jedna dalekonosná puška na kachny a dvanáct revolverů. Střeliva bylo tři sta nábojů k zadovkám, dva soudky střelného prachu, každý po pětadvaceti librách, a dostatečné množství olova, kulek a broků. Toto střelivo, určené k lovům při zastávkách lodi Seagull na pobřežích Nového Zélandu, mělo nyní mnohem prospěšnější účel, neboť mohlo sloužit k zajištění života všech – jen aby je nebyli nuceni použít k obraně, od které ať je chrání nebesa! V prachárně se nacházelo také jisté množství raket určených k nočním znamením, asi třicet dělových nábojů a projektilů pro obě malá děla jachty, která jak lze doufat, nebude zapotřebí použít na odvrácení útoku domorodců.

Pokud se jednalo o oděvy a kuchyňské nářadí, úplně stačily potřebám mladých trosečníků, i pro ten případ, kdyby se jejich pobyt prodloužil. Ačkoliv část nádobí byla rozbita při nárazu Seagulla na skaliska, zbylo přesto dost pro spižírnu i stůl. Ostatně nebyly to právě předměty nevyhnutelné potřeby. Mnohem důležitější bylo, že zde měli flanelové, soukenné, bavlněné i lněné oděvy, a to v takovém množství, že je mohli měnit podle změny teploty. Skutečně, jestli tato země ležela v téže zeměpisné šířce jako Nový Zéland – což bylo ostatně pravděpodobné, protože škuner od svého odjezdu z Aucklandu byl neustále hnán západním větrem – tedy v létě tam asi panovala prudká vedra, v zimě pak kruté mrazy. Na lodi bohudík bylo dostatečné množství těchto oděvů, které byly nepostradatelné na několikatýdenním výletu, neboť na takovou plavbu bylo nutné se důkladně zásobit. Mezi jiným obsahovaly lodní kufry kalhoty, vlněné kabáty, oděvy z voskovaného sukna, pletené trikoty, které se hodily jak malým, tak velkým, takže se nemuseli obávat zimního období. Není snad zapotřebí dodávat, že kdyby okolnosti donutily vyměnit škuner za bezpečnější obydlí, každý by odnesl své úplné lůžko, dobře upravené žíněnky, peřiny, podušky i pokrývky, které při pečlivém užívání mohly vystačit na dlouhý čas.

Dlouhý čas…! Slovo, které snad znamenalo navždy!

Toto si poznamenal Gordon do zápisníku o lodních nástrojích: Dva aneroidové tlakoměry, stostupňové měřidlo na vinný líh, dvoje lodní hodiny, několik měděných trubek nebo rohů, jakých se užívá za mlhy a jejichž zvuk proniká na veliké vzdálenosti, tři dalekohledy na menší i větší vzdálenost, jedna buzola ve skříňce a dvě jiné k nošení, stormglass, ukazující příchod bouře, konečně několik vlajek Spojeného království, nepočítaje celou sbírku vlajek, jakých se užívá na moři a oceánu k dorozumění se jedné posádky lodi s druhou. Konečně tu také byl jeden malý gumový člun, který bylo možné složit jako cestovní tašku a dal se použít k převozu přes řeku nebo jezero.

Co se týká nástrojů, obsahovala jich skříň truhláře celý sklad, nehledě k tomu, že tam byly balíky hřebíků, nebozezů, zásob železa všeho druhu pro případ malých oprav na lodi. Rovněž zde nebyl nedostatek knoflíků, nití a jehel, neboť maminky, které předvídaly časté opravy, se o své miláčky důkladně postaraly. Také se nemuseli obávat, že by postrádali oheň. Vedle bohaté zásoby zápalek tam byl dostatek hubky i křesadla, což stačilo na delší čas – v tomto ohledu tedy mohli být úplně bez starosti.

Kromě toho byly na lodi také mapy velikých rozměrů, ale protože zobrazovaly výhradně souostroví Nového Zélandu, byly ovšem bezcenné pro tyto neznámé kraje. Naštěstí měl Gordon na lodi všeobecný atlas Starého i Nového světa, totiž Stielerův atlas, nad který v tehdejším moderním zeměpisu nebylo. Knihovna jachty čítala dost slušný počet dobrých anglických i francouzských děl, zejména cestopisů, a několik starých vědeckých knih, nemluvě o dvou proslavených Robinsonech, které zachránil Service, jako kdysi Camoëns své Lusiady – což platilo i o Garnettově pověstné tahací harmonice, která ve zdraví a bez úrazu přestála náraz vyvržení lodi. Nakonec kromě toho, co sloužilo ke čtení, byly zde i psací potřeby, tužky, inkoust a papír, dokonce i kalendář z roku 1860, v němž se Baxter ujal úkolu každý uplynulý den přeškrtnout.

„Bylo to 10. března,“ řekl, „co náš ubohý Seagull byl vržen na pobřeží. Přeškrtnu tedy 10. března a všechny dny roku 1860, které mu předcházely.“

Také je nutné zmínit se o obnosu pěti set liber ve zlatě, které byly nalezeny v pokladně jachty. Tyto peníze mohly být snad upotřebeny, kdyby se mladým trosečníkům podařilo jednou dorazit do přístavu, odkud by se mohli vrátit do své vlasti.

Potom se Gordon podrobně zabýval sčítáním soudků složených v dolním prostoru. Mnohé z těchto soudků, naplněné ginem, pivem nebo vínem, při nárazech lodi na bradla popraskaly a jejich obsah vytekl. To byla ovšem nenahraditelná ztráta a bylo nanejvýš nutné šetřit tím, co ještě zbylo.

Dohromady se nacházelo v dolním prostoru škuneru přece jen ještě sto galonů bílého vína a sherry, padesát galonů ginu, brandy a whisky, čtyřicet sudů piva po pětadvaceti galonech[\[7\]](../Text/dva_roky_prazdnin_93.html#_ftn7), více než třicet lahví různých likérů, které byly opatřeny důkladným slaměným obalem, takže mohly vzdorovat nárazu při vyvržení lodi.

Z toho je patrné, že patnácti obyvatelům na lodi Seagull byly na nějaký čas zajištěny životní potřeby. Zbývalo jen zjistit, zda i země jim měla nějaké poskytnout, aby nebyli odkázáni pouze na tyto. Ovšem byl-li to ostrov, na nějž byli bouří vrženi, sotva mohli doufat, že by ho někdy opustili, jedině že by až do těchto končin zabloudila nějaká loď, které by mohli dát znamení o své přítomnosti. Opravit jachtu, vyspravit kostru až do dna polámanou, obnovit plášť, to byly práce nad jejich síly a neměli zde také k tomu potřebné nástroje. Rovněž nemohli pomýšlet na postavení nové lodi z trosek staré, a jak by vlastně při jejich neznalosti plavebních pravidel mohli plout Tichým oceánem, aby se dostali na Nový Zéland? Možná že pomocí člunů škuneru by se dostali na pevninu nebo na nějaký ostrov, ačkoliv byl-li vůbec nějaký nablízku v této části Tichého oceánu. Avšak oba čluny byly vlnobitím odneseny a na palubě zůstala pouze jola, hodící se jen k plavbě podél pobřeží.

K poledni se vrátili malí pod vedením Moka na Seagulla. Svůj úkol poctivě splnili a velice tím všem prospěli. Přinesli totiž mnoho mušlí, které začal plavčík ihned upravovat. Co se týkalo vajec, bylo jich zde asi veliké množství, neboť Moko se přesvědčil o nespočetných hejnech skalních holubů jedlého druhu, kteří hnízdili ve vysokých rozsedlinách skalnatého pobřeží.

„To je skvělé!“ řekl Briant. „Některé ráno uspořádáme lov, který slibuje být velmi výnosný.“

„Ovšem,“ odpověděl Moko, „tři nebo čtyři rány z pušek nám dají na tucty holubů. A co se týká hnízd, nebude zajisté nijak nesnadné zmocnit se jich pomocí lana.“

„To by šlo,“ odpověděl Gordon. „Chtěl by se snad Doniphan již zítra vydat na lov?“

„S radostí!“ ujišťoval Doniphan. „Webb, Cross a Wilcox snad půjdou přece se mnou?“

„Velice rádi!“ odpověděli tři chlapci, rozradostnění, že budou moci střílet do těch tisícerých opeřenců.

„Ale radím vám,“ připomenul Briant, „abyste nepostříleli holubů víc, než je zapotřebí! Však si je zase vyhledáme, až to bude nutné. Záleží především na tom, aby se marně neplýtvalo olovem a střelným prachem.“

„Vždyť je dobře – dobře!“ odbyl ho Doniphan, pro kterého takováto napomenutí nebyla milá, zejména vycházela-li z úst Brianta. „Nemáme pušky v rukou poprvé a nepotřebujeme žádné rady!“

Asi za hodinu nato Moko oznámil, že je připravena snídaně. Všichni rychle vystoupili na palubu škuneru a zaujali místa v jídelně. Při poloze jachty se skláněl stůl očividně na bok. Ale to nijak nepřekáželo dětem, které si už zvykly na houpavé pohyby. Mušle, především slávky, byly uznány za výtečné, ačkoliv si mohli přát jejich lepší úpravu. Ale copak není v tomto věku hlad nejlepším kuchařem? Lodní suchary, řádné sousto cornbeefu, pak čerstvá voda, načerpaná při ústí řeky v okamžiku odlivu oceánu, aby byla zbavena veškeré slané příchuti, a okořeněná několika kapkami brandy, to byla přece velmi slušná hostina.

Odpoledne bylo věnováno uklízení vnitřku lodi a rovnání předmětů, které byly sepisovány. Mezitím Jenkins a jeho malí druhové lovili v řece, která se rybami všeho druhu jen hemžila. Po večeři se všichni odebrali na odpočinek, kromě Baxtera a Wilcoxe, kteří byli až do rána na stráži.

Tak uplynula první noc na této zemi Tichého oceánu.

Celkem tedy nebyli chlapci jinak bez prostředků, které tak často chyběly trosečníkům na pustých pobřežích! Za stavu, v jakém se nacházeli, by měli silní a pracovití muži co nejlepší vyhlídky, že by se jim vedlo snesitelně. Ale copak si i tito, z nichž nejstarší byl sotva čtrnáctiletý, bylo-li jim souzeno vytrvat dlouhé roky v tomto postavení, dovedli opatřit všechny potřeby k živobytí…? O tom je nutné pochybovat.
