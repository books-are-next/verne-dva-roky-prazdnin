---
title: V. KAPITOLA
---

**Ostrov, nebo pevnina? – Vycházka – Briant jde sám – Obojživelníci – Hejna tučňáků – Snídaně – Z vrcholu mysu – Tři ostrůvky v širém oceánu – Modrý pruh na obzoru – Návrat k lodi Seagull**

Ostrov, nebo pevnina? To byla neustále hlavní otázka, kterou se Briant, Gordon a Doniphan zabývali, jež povaha i rozum učinily skutečnými vládci tohoto malého světa. Myslíce na budoucnost, zatímco nejmladší žili pouze přítomností, často rozmlouvali na toto téma. Ale ať už tato země byla ostrovem, či pevninou, bylo jisté, že nepatřila do tropického podnebí. To ukazovalo rostlinstvo jako duby, buky, břízy, vrby, jedle i smrky všeho druhu, rovněž nesčetné druhy myrtovitých a klečovitých rostlin, které se neobjevovaly ani jako stromy, ani jako křoviny ve středním pásmu Tichomoří. Spíš se zdálo, že toto území leželo v poněkud vyšší zeměpisné šířce než Nový Zéland, tedy blíž jižnímu pólu. Bylo se tedy co obávat, že zimy tam byly velmi kruté. Již v té době silná pokrývka zvadlého listí pokrývala půdu lesa, který se rozkládal na úpatí strmého pobřeží. Pouze jedle a smrky si zachovaly své jehličí, které se obnovuje rok co rok, neopadávaje nikdy najednou.

„Proto bych radil,“ podotkl Gordon toho dne, kdy byl Seagull přeměněn ve stálé bydliště, „abychom se neusazovali trvale na této straně pobřeží.“

„To je také můj názor,“ odpověděl Doniphan. „Nastane-li špatné počasí, bude už pozdě najít nějaké obydlené místo, zejména je-li vzdáleno několik set mil.“

„Jen trpělivost!“ dodal Briant. „Vždyť máme teprve polovinu března!“

„Nuže,“ poznamenal na to Doniphan, „dobré počasí může potrvat až do konce dubna a za šest týdnů je přece možné ujít hezký kousek cesty.“

„Kdyby jen nějaká cesta existovala,“ odpověděl Briant.

„A proč by neexistovala?“

„Ovšem!“ mínil Gordon. „Ale i když zde nějaká cesta bude, víme, kam nás povede?“

„Vím jen tolik,“ řekl Doniphan, „že by bylo bláhové, kdybychom neopustili škuner před obdobím chladna a dešťů, a proto nemusíme tušit hned při každém kroku nějaké potíže.“

„Je lepší mít je stále před očima,“ odpověděl mu Briant, „než abychom se jako blázni pouštěli do nitra země, kterou neznáme.“

„To je snadné,“ odvětil Doniphan rozčileně, „nazvat blázny ty, kteří s vámi nesouhlasí!“

Doniphanova odpověď by možná vyvolala nové prudké řeči jeho druha a rozmluva mohla propuknout v hádku, kdyby nezakročil Gordon.

„Hádka nám neprospěje,“ řekl, „a má-li nám být pomoženo, je zapotřebí, abychom se domluvili. Doniphan má pravdu, že je nutné, jsme-li sousedy obydlené země, vydat se bez meškání na cestu. ‚Je to však možné?‘ odpovídá Briant, a on je oprávněný tak odpovědět,“ chlácholil Gordon oba.

„U čerta! Gordone,“ rozhorlil se Doniphan, „ať se dáme na sever, ať sestoupíme na jih, nebo zamíříme k východu, musíme přece dojít k nějakému cíli…“

„Ovšem, nacházíme-li se na pevnině,“ řekl Briant, „nikoliv ale, jsme-li na ostrově, který je snad pustý.“

„Právě proto,“ odpověděl Gordon, „je nutné, abychom se přesvědčili, na čem jsme. Avšak opustit Seagulla a nemít jistotu, zda také na východě se rozprostírá oceán, či nikoliv…“

„Eh, loď sama nás již neopustí!“ zvolal Doniphan, jenž nikdy neustoupil od myšlenky, kterou pojal. „Vždyť přece nemůžeme odolat nečasům a nepohodám na této písčině!“

„Připouštím,“ odvětil Gordon, „ale to musíme nevyhnutelně vědět, než se odvážíme do nitra země, kam vlastně jdeme.“

Gordon měl tak přesvědčující důvody, že je musel Doniphan, ať už rád, či nerad, uznat.

„Jsem připraven vydat se na zjištění této skutečnosti!“ řekl Briant.

„Já rovněž!“ odvětil Doniphan.

„Jsme asi všichni,“ podotkl Gordon, „ale nebylo by moudré vzít také malé na výzkumnou vycházku, která bude asi dlouhá a unavující? Myslím, že postačí, půjdeme-li jen dva nebo tři.“

„Můžeme jen velice litovat,“ připomenul Briant, „že tu není žádná výšina, z jejíhož vrcholu bychom mohli pozorovat krajinu. Naneštěstí jsme v nížině, a také ze širého oceánu jsem nespatřil na obzoru žádné pohoří. Zdá se, že zde nejsou ani jiné výšiny kromě tohoto skalnatého pobřeží, které se za ním zdvihá. Jsou tam nepochybně lesy, nížiny a bažiny, kterými protéká tato řeka, jejíž ústí jsme prohlédli.“

„Tím spíš by bylo vhodné podívat se na ten kraj,“ odpověděl Gordon, „dříve než se dáme do prohledávání skalnatého pobřeží, v němž jsem s Briantem marně hledal nějakou jeskyni.“

„Proč se tedy nevydáme na sever zálivu?“ řekl Briant. „Myslím, kdybychom vylezli na předhoří, které se tam zdvihá, že bychom přehlédli značný obzor.“

„Právě na to jsem také pomýšlel,“ odvětil Gordon. „Ovšem ten mys, který může mít dvě stě padesát až tři sta stop, jistě převyšuje skalnaté pobřeží.“

„Nabízím se, že tam půjdu!“ řekl Briant.

„A proč?“ namítal Doniphan. „Co může být z té výšky vidět?“

„Ale… mohu to zkusit!“ odpověděl Briant.

Skutečně, v pozadí zálivu se kupilo horstvo, pahorkatina, která na jedné straně padala srázně do oceánu, na druhé se zdála sklánět ve skalnaté pobřeží. Z jachty Seagull k předhoří podél zátočin pobřeží obnášela vzdálenost sedm nebo osm mil, a něco přes pět přímou čarou, jak říkají Američané. Také se ani Gordon nijak nemýlil, když soudil, že výška předhoří nad hladinou oceánu obnášela tři sta stop.

A byla tato vysočina dost vysoká, aby z ní bylo možné přehlédnout široký pás země? Nebránily na východě rozhledu nějaké překážky? V každém případě bylo možné odtamtud přece jen zjistit, co je za předhořím, totiž zda se pobřeží táhne nepřetržitě k severu, nebo zda se za ním rozšiřuje oceán. Bylo tedy vhodné vydat se na konec zálivu a tam vystoupit do výšky. Dost možná, že se na východě rozkládala rovina, a pak by bylo možné odtud přehlédnout prostor na několik mil.

Ustanovili, aby byl tento úmysl proveden. Jakkoliv v něm Doniphan neviděl mnoho prospěchu – snad proto, že k němu dal podnět Briant, a nikoliv on – byl nicméně způsobilý přinést užitečné výsledky.

Současně bylo usneseno a dobře uváženo neopouštět Seagulla do té doby, dokud nebudou mít pevnou jistotu, zda uvázl na pobřeží ostrova, či pevniny, která mohla být jedině pevninou Ameriky.

Nicméně vycházka nemohla být podniknuta během následujících pěti dnů. Nastalo mlhavé počasí a chvílemi drobně pršelo. Dokud nejevil vítr žádné známky ochlazení, bránily páry, které zahalovaly obzor, zdárnému výsledku navržené vycházky.

Avšak těch několik dnů nebylo promarněno. Chlapci je využili k různým pracím. Briant se zabýval malými dětmi, nad nimiž neustále bděl, jako by cítil, že je nutné nahradit jim otcovskou lásku. Neustále měl na paměti, aby pokud poměry dovolovaly, v ničem netrpěly. Přinutil je, protože teplota začala klesat, aby se oblékaly do teplejších oděvů, sám je na nich upravoval, když je vybral z truhel námořníků. Byla to ovšem krejčovská práce, kde byly nůžky více využity než jehla a při níž Moko, který uměl šít, vždyť jako plavčík se musel ve všem vyznat, počínal si velmi dovedně. Je pravda, nemohlo se říci, že Costar, Dole, Jenkins a Iverson vypadali elegantně v těchto příliš širokých kalhotách a vlněných kabátcích, jejichž nohavice a rukávy byly přistřiženy. Ale co na tom! Museli se s tím již nějak smířit a brzy si na nový oděv zvykli.

Ostatně nenechali je nikdy zahálet. Často si vyšli s Garnettem nebo Baxterem buď na mušle, nebo s udicemi a čeřeny na ryby k řece. Jim to působilo zábavu a všem to přinášelo užitek. Takto zaměstnáni prací, která je těšila, vůbec nemysleli na své postavení, jehož vážnost byla beztak nad jejich chápání. Ovšem vzpomínka na rodiče je zarmucovala jako ostatní chlapce. Ale myšlenka, že by je snad už nikdy nespatřili, jim ani nepřišla na mysl.

Gordon pak a Briant neopouštěli téměř nikdy Seagulla, na jehož zachování jim záleželo. Service pobýval často s nimi a vždy veselé mysli, jevil se také velmi užitečným. Brianta měl rád a nikdy se nepřidal k těm svým druhům, kteří byli zajedno s Doniphanem. Briant jej pak ovšem zahrnoval svou náklonností.

„Vida, to je něco! To je něco!“ opakovával rád Service. „Skutečně náš Seagull byl laskavou vlnou vržen na pobřeží zrovna v pravý čas, a ani ho příliš nepoškodila! To je přece štěstí, jaké neměli ani Robinson Crusoe, ani Švýcarský robinzon na jejich vymyšlených ostrovech.“

A Jacques Briant? Nuže, jestli Jacques někdy přišel, aby pomohl svému bratrovi při různých maličkostech na lodi, sotvaže odpovídal na otázky, které mu byly kladeny, a rychle klopil zrak, jakmile se mu někdo podíval do tváře.

Tímto Jacquesovým počínáním byl Briant velice znepokojený. Protože byl o čtyři roky starší než on, měl na něj vždy nepopiratelný vliv. Avšak od odjezdu škuneru, jak jsme již poznali, se zdálo, jako by byl Jacques trýzněn zlým svědomím. Byl si snad vědom nějakého zlého skutku – jaký se neodvážil svěřit ani svému bratrovi? Jisté však bylo, že jeho začervenalé oči prozrazovaly, jak častokrát plakal.

Briant se ptával sám sebe, zda zdraví Jacquese není snad otřeseno. A kdyby to dítě onemocnělo, co starostí a péče by mu to připravilo! Proto častěji dotíral na svého bratra s otázkou, co mu schází – načež Jacques odpovídal jen:

„Ne… ne… nic… vůbec nic…!“

Více nebylo možné z něj dostat.

V době od 11. do 15. března byli Doniphan, Wilcox, Webb a Cross zaměstnáni lovem ptáků hnízdících na skalách. Šli vždy pohromadě a dávali patrně najevo, že se snaží tvořit zvláštní skupinu. Gordon to pozoroval dost znepokojen. A kdykoliv se mu naskytla příležitost, využil jí, aby vysvětlil jedněm a poučil druhé, jak nutná je pro všechny shoda. Avšak Doniphan vždy odpovídal na jeho napomenutí tak chladně, že usoudil za moudřejší více na něj nenaléhat. Přesto však nepřestal doufat, že zničí tento zárodek nesvornosti, která by mohla být neblahá, a snad sám běh událostí je zase sblíží úžeji, než by dokázaly jeho rady.

Za těchto mlhavých dnů, které nedovolily provést domluvenou vycházku na okraj zálivu, byl lov velice výnosný. Doniphan, nadšený pro každý sport, byl opravdu velice zručný v zacházení s puškou. Až příliš hrdý na svou obratnost, měl pro ostatní způsoby lovu, jako do jam a ok, jimž dával přednost Wilcox, jen pohrdání. Za okolností, v jakých se jeho druzi nacházeli, bylo zjevné, že tento chlapec jim prokázal mnohem větší služby než onen. Webb střílel dobře, ale Doniphanovi se nemohl vyrovnat. A co se týkalo Crosse, ten ještě nečichl ke střelnému prachu a spokojil se zatím jen tím, že tleskal hrdinným činům svého bratrance. Je také nutné připomenout psa Phanna, který se při těchto lovech zvláště vyznamenával a nikdy neváhal vrhnout se do vln, aby odtud vynesl kořist, která tam spadla ze skaliska.

Musíme přiznat, že mezi množstvím kusů, postřílených mladými lovci, byl značný počet mořských ptáků, s nimiž si Moko nevěděl rady, jako kormoránů, mořských vlaštovek, racků a potápek. Je pravda, že skalních holubů, rovněž jako hus a kachen, jejichž maso bylo velmi vítané, byl nadbytek. Husy patřily k druhu nazývanému bernicla[_\[8\]_](../Text/dva_roky_prazdnin_93.html#_ftn8) a podle směru letu, když unikaly poplašeny rachotem střelby, se dalo soudit, že se zdržovaly v nitru země.

Doniphan zastřelil také několik ptáků, kteří se živili obyčejně měkkýši, které měli velmi rádi. Zkrátka, byl zde velký výběr, ale tato zvěřina vesměs vyžadovala jakousi přípravu, aby ztratila svou olejnatou příchuť, a jakkoliv se Moko snažil, nemohl této nesnázi odpomoci, jak by si ostatní přáli. Avšak nikdo neměl právo být vybíravý, jak často opakoval předvídavý Gordon, a kromě zásoby sucharů, kterých měli nadbytek, bylo nutné ostatní zásoby jachty co nejvíce šetřit.

Všichni byli už nedočkaví, jak dopadne zlezení mysu – zlezení, jež snad rozluští závažnou otázku, jsou-li na pevnině, nebo na ostrově! Na této otázce skutečně závisela budoucnost alespoň do té doby, pokud by se měli usadit jen dočasně či trvale na této zemi.

Dne 15. března se zdálo být počasí příznivé pro uskutečnění tohoto předsevzetí. Již v noci zmizely z oblohy husté páry, které se tam v předchozích dnech úplného bezvětří nahromadily. Vítr vanoucí z pevniny je rozehnal během několika hodin. Skvoucí paprsky slunce zlatily lem vysokého pobřeží. Bylo možné doufat, až východní obzor osvítí šikmé paprsky odpoledního slunce, že poskytne jasný rozhled a objeví se v plné jasnosti, a právě o důkladné poznání tohoto obzoru se jednalo. Rozkládal-li se oceán i na té straně, byla tato země ostrovem a pomoc mohla přijít, jen kdyby se v těchto končinách objevila loď.

Nesmíme zapomenout, že tento nápad na výzkumnou procházku na sever zálivu vymyslel Briant, a ten se také rozhodl, že jej sám provede. Nepochybně by byl rád, kdyby jej Gordon doprovázel, avšak opustit své kamarády a zanechat je bez Gordonova dohledu se mu zdálo být velice nebezpečné.

15\. března k večeru, když bylo zjištěno, že tlakoměr ukazuje krásné počasí, sdělil Briant Gordonovi, že druhý den za svítání se vydá na cestu. Vykonat cestu deseti až dvanácti mil – počítaje cestu tam i zpět – se statečný chlapec nijak neobával, a vůbec nepomýšlel na únavu. Den mu měl zajisté stačit, aby provedl svůj úmysl, a Gordon mohl být ujištěn, že se do noci vrátí.

Briant tedy vyšel za svítání, aniž ostatní věděli o jeho odchodu. Byl ozbrojen pouze holí a revolverem, pro případ, kdyby se setkal s nějakou šelmou, ačkoliv lovci na svých dosavadních výpravách jejich stopy nenašli.

K těmto obranným prostředkům vzal Briant ještě nástroj, který mu mohl usnadnit jeho úlohu, až by vystoupil na vrchol předhoří. Byl to jeden z dalekohledů lodi Seagull – dalekohled vyznačující se velkou přesností a výbornou jasností. Současně si nesl v brašně visící přes rameno suchary, kousek nasoleného masa a v tykvové láhvi trochu brandy smíchané s vodou, aby si mohl upravit snídani nebo večeři, kdyby nějaká náhoda zdržela jeho návrat ke škuneru.

Briant kráčel rychlým krokem zpočátku po okraji pobřeží, na jehož vnitřních skaliskách byly dosud řasy mokré od nedávného odlivu. Za hodinu dorazil k poslednímu bodu, kam se dostal Doniphan se svými kamarády při lovu na skalní holuby. Tito opeřenci se neměli od něho v tomto okamžiku čeho obávat. Nechtěl se nijak zdržovat, jen aby co možná nejdříve došel na úpatí mysu. Den byl jasný, obloha bez mráčku, toho musel využít. Kdyby se odpoledne nakupily na východě mraky, výsledek jeho vycházky by skončil neúspěchem.

Během prvních hodin mohl Briant kráčet dost rychle a ujít polovinu cesty. Pokud by se neobjevily žádné překážky, počítal, že by dorazil k předhoří před osmou hodinou ranní. Ale čím více se blížilo skalnaté pobřeží nánosům písku, tím neschůdnější bylo písčité pobřeží. Písečný pruh se stával tím užší, čím více jej mořský příboj zaléval. Na místě této pružné a pevné půdy, která se rozkládala mezi lesem a oceánem, v sousedství řeky, musel se Briant odvážit přes hladké útesy skal, kluzké kameny, vodní zátoky, které bylo nutné obejít, a hladké kameny, na nichž noha marně hledala pevnou oporu. To jej unavilo nejvíc – a co bylo nejhorší – zdrželo o dobré dvě hodiny.

„Je nyní nutné, abych dorazil na mys, než nastane příliv,“ řekl si Briant. „Tato část pobřeží byla posledním přílivem úplně zaplavena a příští zátopa dostoupí zajisté až ke skalnatému pobřeží. Jsem tedy nucen buď se vrátit, nebo utéct na některou skálu, sice bude pozdě! Musím tedy přejít za každou cenu, dřív než se po krajině rozlije příliv.“

A statečný chlapec, nedbaje únavy, která ochromovala jeho končetiny, se snažil najít co nejkratší cestu. Musel si proto zout boty a ponožky, aby přebrodil široké kaluže, jejichž voda mu dosahovala až po kolena. Pak dostal-li se opět na povrch bradel, vydal se tím do nebezpečí spadnout, avšak všemu unikl svou svižností a obratností.

Zde pak zjistil, že obzvláště tato část zálivu oplývala množstvím vodní fauny. Mohlo se říci, že holuby, ústřičníky a kachnami se zrovna hemžila. Dokonce na okraji skaliska si hrály bez bázně dva nebo tři páry tuleňů a ani je nenapadlo schovat se před Briantem pod vodu. Z toho se dalo soudit, že tito obojživelníci člověku důvěřovali, protože se od něho neměli čeho obávat, a tedy že již po mnoho roků tam nepřišel žádný rybář, aby na ně podnikl lov.

Rovněž po dobré úvaze soudil Briant z přítomnosti tuleňů, že toto pobřeží leželo asi v jiné zeměpisné šířce, než se dříve domníval, a sice rozhodně jižněji než novozélandské souostroví. Patrně se tedy škuner na své cestě přes Tichý oceán odchýlil na jihovýchod.

Ještě víc to potvrzovalo, když Briant došel konečně k úpatí předhoří a spatřil tam celá hejna tučňáků, jimiž se hemžila jižní, arktická vodstva. Houpali se po stech, pohybujíce se neobratně pomocí svých veslům podobných křídel, která jim sloužila spíš k plavání než k létání. Ostatně jejich páchnoucí a tučné maso se nedalo upotřebit.

Bylo již k desáté hodině ráno. Z toho je vidět, kolik času Briant potřeboval, aby překonal poslední míle. Unavený a vyhladovělý pokládal za vhodné trochu se posilnit, dříve než by se odvážil vylézt na předhoří, jehož hřeben se zdvihal tři sta stop nad hladinou oceánu.

Briant si sedl na skálu, chráněný proti přílivu, jenž již bil do skalisek. Bylo zjevné, že o hodinu později by již nemohl přejít mezi příbojem a úpatím strmého pobřeží, jedině že by se vydal do nebezpečí zátopy. Ale to jej už neznepokojovalo. Odpoledne, až by za odlivu všechny tyto vody zase opadly, našel by jistě opět volný přechod v těchto končinách.

Velký kus masa, několik doušků z tykvové láhve, více nebylo zapotřebí na zahnání hladu a žízně, a odpočinek opět posilnily jeho končetiny. V témže okamžiku se zamyslel. Sám a sám, vzdálený od svých druhů, snažil se chladně uvážit stav věcí, pevně odhodlán, že vytrvá, pokud síly stačí, až do konce v díle společné spásy. Ovšem vystupování Doniphana a několika jiných mu působilo mnoho starostí, avšak odloučení pokládal za nejzhoubnější. Byl také rozhodnut vzepřít se každému jednání, které by mohlo být pro jeho kamarády nebezpečné. Potom myslel na svého bratra Jacquese, jehož počínání jej velice znepokojovalo. Zdálo se mu, že toto dítě tajilo jakousi vinu, kterou spáchalo patrně před odjezdem – a přislíbil si, že tak dlouho bude naléhat na její příčinu, až Jacquese přinutí, aby mu ji odhalil.

Na celou hodinu prodloužil Briant odpočinek, aby získal opět všechny síly. Pak stáhl svůj tlumok, hodil jej přes rameno a začal zlézat první skaliska.

Předhoří, které se zdvihalo na samém konci zálivu, vybíhajíce do ostrého hrotu, bylo naprosto podivuhodného geologického útvaru. Mohlo být považováno za krystalizaci způsobenou ohněm, která vznikla vlivem sopečných sil.

Tato výšina nebyla, jak se jevilo z dálky, nijak v bezprostředním spojení se strmým pobřežím. Již svým složením se od něho rozhodně lišila. Byla tvořena tvrdou žulou, zatímco pobřeží tvořily vápencové vrstvy, podobné těm, které lemují průliv La Manche na západě Evropy.

To bylo Briantovi nápadné – zpozoroval také, že úzký průsmyk dělil předhoří od strmého pobřeží. Na druhé straně na sever se vinulo do dálky písčité pobřeží. Ale protože tento výběžek celkem převyšoval sousední výšiny o sto stop, poskytoval zcela jistě rozhled na široké prostranství území. To bylo výborné.

Vystoupení na něj bylo dost namáhavé. Musel zlézat skálu za skálou – a skály byly mnohdy tak vysoké, že Briant jen s největší námahou dosáhl jejich temene. Nicméně, protože byl z té třídy dětí, které bylo možné zařadit do druhu horolezců, neboť vždy od svého mládí jevil jakousi náklonnost k odvážným kouskům, a protože si tím osvojil neobyčejnou statečnost, mrštnost a hbitost, stanul konečně na vrcholu, když minul mnohá nebezpečí, která mu hrozila smrtí. Briant zamířil nejdříve dalekohled východním směrem.

Tento kraj byl až do nedohledna plochý. Strmé pobřeží bylo jeho nejvyšší vysočinou a jeho náhorní rovina se zvolna skláněla do nitra. V pozadí se zdvihalo ze země několik pahorků, ale tím se nijak tvářnost země neměnila. V témže směru táhlé lesy pokrývaly kraj, pod jejichž klenbou, v tomto podzimním čase zežloutlou, se asi tajilo koryto řeky, která se vylévala na pobřeží. Byla to až k obzoru veliká planina, která mohla být široká alespoň deset mil. Nezdálo se tedy, že by oceán obléval na této straně území, ale aby bylo zjištěno, zda to byla pevnina, nebo ostrov, bylo zapotřebí vyjít na dalekou výzkumnou cestu východním směrem.

Na severní straně nezpozoroval Briant také konec pobřeží, které se tím směrem táhlo do dálky sedmi až osmi mil. Tam za novým, velice táhlým mysem se rozšiřovala ohromná, písčitá pláň, která činila dojem pouště.

Na jihu za jiným mysem, jenž trčel na konci zálivu, se táhlo pobřeží od severovýchodu na jihozápad a ohraničovalo rozsáhlý močál, který tvořil pravý opak s pustým severním pobřežím.

Briant pozorně pátral svým dalekohledem po celém obvodu toho širého okruhu. Byl na ostrově? Byl na pevnině…? To nemohl říci. Pokud to byl ostrov, byl to velice rozsáhlý ostrov – to bylo všechno, co s určitostí zjistil.

Nyní se obrátil na západní stranu. Oceán se třpytil šikmými paprsky slunce, jež se sklánělo k obzoru.

Náhle Briant přiložil dalekohled k očím a namířil jej k nejzazšímu pruhu vysokého oceánu.

„Lodě…,“ zvolal, „kolem plující lodě!“

Skutečně tři černé body ve vzdálenosti asi patnácti mil se objevily na obvodu třpytících se vod.

Copak byl Briant dojat? Nebyl mámen přeludem? Viděl skutečně tři plavidla?

Briant sklonil dalekohled, otřel čočky zamžené jeho dechem a znovu pátral…

Skutečně tyto tři body se zdály být loděmi, ale bylo možné vidět pouze jejich hřeben. Stožáry však žádné neviděl, rovněž se neobjevil žádný kouř, že by to byly plovoucí parníky.

Brianta hned napadlo, že jsou-li to lodě, byly až příliš vzdálené, aby jejich posádky mohly zpozorovat jeho znamení. Také si myslel, protože jeho kamarádi asi tato plavidla nespatřili, že by bylo nejlepší co nejrychleji se vrátit na Seagull, zapálit na písčině veliký oheň. A pak… až by slunce zapadlo…

Co tak Briant uvažoval, nespustil z očí tři černé body. Jaké ale bylo jeho zklamání, když zjistil, že se nehýbaly z místa.

Znovu namířil svůj dalekohled a několik minut jej držel v témže směru… Netrvalo dlouho a poznal, že to jsou tři ostrůvky ležící západně od pobřeží, kolem nichž asi škuner plul, když ho odnášela bouře, které však tehdy kvůli veliké tmě a mlze nebylo vidět.

Tento klam byl bolestný.

Byly dvě hodiny. Oceán začal opadávat a zanechával suché pásmo skalisek podél skalnatého pobřeží. Briant, jenž si myslel, že je již čas vrátit se na loď, chtěl sestoupit na úpatí výběžku.

Avšak přece jen si chtěl ještě jednou prohlédnout východní obzor. Snad by mohl při šikmější poloze slunce spatřit nějakou jinou část území, kterou až do té chvíle mu nebylo dopřáno vidět.

S obezřetnou pozorností se chtěl ještě naposledy rozhlédnout tím směrem, a této námahy nemusel Briant nijak litovat.

Skutečně nejdál, co mohl dohlédnout za poslední mezí zeleně, rozeznal zcela jasně modravý pruh, táhnoucí se od severu k jihu v délce mnoha mil, jehož oba konce se rozplývaly ve směsici stromů.

„Co to asi je?“ ptal se sám sebe. Podíval se ještě bystřeji.

„Oceán…! Ano…! Je to oceán!“

Téměř mu vypadl dalekohled z rukou.

Neexistovaly již žádné pochyby, že i na východě se rozkládal oceán! Nebyla to tedy pevnina, na kterou byl Seagull vyvržen, byl to ostrov, osamělý ostrov v této ohromné oblasti Tichého oceánu, ostrov, z něhož se asi neměli již dostat…!

Všechny tyto hrůzy se střídaly rychle jako vidění v duši mladého chlapce. Srdce se mu stáhlo, že již necítil ani jeho tlukot… Avšak přemáhaje tento záchvat slabosti, chápal, že se jí nesmí poddat, ať by byla budoucnost sebehroznější!

Čtvrt hodiny nato sestoupil Briant na písčinu pobřeží a vydal se stejnou cestou jako ráno. Před pátou hodinu dorazil k Seagullu, kde se chlapci již nemohli dočkat jeho návratu.
