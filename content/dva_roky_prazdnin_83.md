---
title: ''
---

„To je správné,“ odpověděl Evans. „Walston ji při těchto výzvědách ztratil a při návratu jej to velice rmoutilo. Avšak nyní již věděl, že je tu malá osada. Skrytý v travinách viděl většinu z vás pobíhat podél pravého břehu řeky. Měl před sebou samé chlapce, které sedm mužů mohlo snadno přemoci. Walston se vrátil a sdělil všechno, co viděl, svým společníkům. Rozmluva mezi Brandtem a jím, kterou jsem zaslechl, mne poučila, co připravovali proti French Cavern.“

„Ti lotři!“ zvolala Caty. „Copak by neměli slitování s těmito dětmi?“

„Nikoliv, Caty,“ odpověděl Evans, „právě jako neměli slitování s kapitánem a cestujícími Severnu. Lotři! Dobře jste je pojmenovala, a jsou vedeni nejkrvelačnějším Walstonem, který jak doufám, neunikne spravedlivé odplatě za své zločiny.“

„Konečně, Evansi, podařilo se vám přece uprchnout, budiž Bůh pochválen!“ řekl Caty.

„Ano, Caty. Asi před dvanácti hodinami jsem využil nepřítomnosti Walstona a druhých, kteří mne zanechali pod dozorem Forbese a Rocka. Ten okamžik se mi zdál být vhodný pro můj záměr. Záleželo mi na tom, abych oba lotry uvedl na nepravou stopu, a především abych je daleko předběhl.

Bylo asi deset hodin dopoledne, když jsem se pustil do lesa. Forbes a Rock to téměř ihned zpozorovali a začali mne pronásledovat. Byli ozbrojeni puškami. Já měl k obraně jen námořnický nůž a své nohy, které mne unášely jako bouřliváka.

Honička trvala celý den. Pustil jsem se šikmo hvozdem a dostal se na levý břeh jezera. Musel jsem ještě oběhnout jeho cíp, neboť z rozmluvy, kterou jsem zaslechl, jsem poznal, že jste usazeni u břehu řeky, která plyne na západ.

Skutečně, ještě nikdy jsem tak těžce a tak dlouho nezápasil o život. Téměř patnáct mil jsem toho dne urazil v běhu. Tisíc ďáblů! Ti lotři běželi také tak rychle jako já a jejich kulky létaly ovšem ještě rychleji. Několikrát mi zahvízdaly kolem uší. Jen si představte – znal jsem jejich tajemství. Kdybych jim unikl, mohl jsem je udat. Museli mne tedy za každou cenu dopadnout. Ovšem kdyby neměli střelné zbraně, byl bych, se svým nožem v rukou, na ně počkal s pevnýma nohama. A byl bych je zabil, nebo oni mne. Ano, Caty, chtěl jsem raději zemřít než se vrátit do ležení těch zločinců.

Zatím jsem se těšil nadějí, že tento útěk bude skončen, jakmile nastane noc. Nebylo tomu tak.

Již jsem byl nad dolním koncem jezera a prchal po druhé straně, ale neustále jsem cítil, jak jsou mi Forbes a Rock v patách. Vtom nastala bouře, která již hrozila několik hodin. Tím byl můj útěk ztížen, neboť při záři blesků mne mohli ti lotři spatřit mezi sítinami pobřeží. Konečně jsem byl již asi sto kroků od řeky… Kdyby se mi podařilo dostat řeku mezi sebe a ty zločince, byl jsem zachráněn! Nikdy by se neodvážili ji překročit, neboť dobře věděli, že jsou v blízkosti French Cavern.

Utíkám tedy, co mohu, a právě jsem dorazil na levý břeh proudu, když poslední blesk osvítil kraj. Vtom zahřměl výstřel…“

„To byl ten, který jsme zaslechli…?“ řekl Doniphan.

„Nepochybně!“ mluvil dál Evans. „Kulka se dotkla mého ramene. Vyskočil jsem a vrhl se do řeky… Několika vzmachy jsem byl na druhém břehu ukrytý v trávě, zatímco Rock a Forbes, když doběhli na protější břeh, mluvili:

‚Myslíš, že jsi ho trefil?‘

‚Ručím za to.‘

‚Tedy je už na dně?‘

‚Zcela jistě a v této chvíli mrtev.‘

‚Dobře, že jsme se ho zbavili!‘

A vydali se nazpět.

Ano, zbavili… mne právě tak jako Caty! Ach, ti lotři! Však poznáte, jsem-li mrtev! Za několik minut potom jsem vylezl ze sítin a vydal jsem se k výběžku pobřežních skal… Vtom jsem zaslechl štěkot… Volal jsem… Dveře French Cavern se otevřely… A nyní,“ dodal Evans, ukazuje rukou směrem k jezeru, „nyní, moji drazí chlapci, je na nás, abychom učinili konec s těmi zločinci a zbavili od nich váš ostrov!“

Vyslovil tato slova s takovou rozhodností, že všichni vstali, připraveni následovat ho.

Nyní zbývalo také Evansovi sdělit, co se přihodilo před dvaceti měsíci, vyprávět mu, za jakých okolností opustil Seagull Nový Zéland, jak dlouho musel plout Tichým oceánem, než se dostal na ostrov, jak našli pozůstatky francouzského trosečníka, jak založili malou osadu ve French Cavern, jak pořádali výpravy v teplém ročním období, jak pracovali během zimy a nakonec jaký zde vedli snesitelný život bez nebezpečí, dokud se nedostavil Walston se svými společníky.

„A po celých dvacet měsíců jste neviděli žádnou loď na dohled z ostrova?“ zeptal se Evans.

„Nespatřili jsme žádnou ani na širém oceánu,“ odpověděl Briant.

„Zřídili jste nějaké znamení…?“

„Ano, vztyčili jsme stožár na nejvyšším vrcholu pobřežní vysočiny.“

„A nikdo ho nezpozoroval…?“

„Nikdo, pane Evansi,“ odpověděl Doniphan. „Ale musím připomenout, že jsme ho před šesti týdny porazili, abychom nevzbudili Walstonovu pozornost.“

„A dobře jste udělali, milí přátelé! Nyní ovšem ten lotr ví, na čem je. A tedy ve dne i v noci si musíme dávat pozor.“

„Proč,“ ujal se slova Gordon, „proč jen nás potkalo takové neštěstí, že se máme setkat s tlupou zločinců místo šlechetných lidí, jimž poskytnout pomoc by nás učinilo šťastnými! Naše malá osada by tím dostala posily. Od nynějška nás však očekává zápas, abychom chránili své životy, boj, a nevíme, jaký bude mít výsledek.“

„Bůh, jenž vás chránil až dosud, mé drahé děti,“ odvětila Caty, „Bůh vás neopustí! On vám poslal statečného Evanse a s ním…“

„Evans…! Hurrrá Evansovi…!“ zvolali jako z jednoho hrdla všichni mladí osadníci.

„Spolehněte se na mne, přátelé,“ odpověděl námořník, „a protože spoléhám i já na vás, ujišťuji vás, že se ubráníme!“

„A přece,“ mínil Gordon, „bylo by snad možné vyhnout se tomu zápasu, kdyby Walston svolil, že opustí ostrov.“

„Co tím chceš říci, Gordone?“ zeptal se Briant.

„Chci říci, že by on i jeho společníci již odpluli, kdyby mohli použít svou šalupu. Je to pravda, pane Evansi?“

„Naprostá pravda.“

„Nuže, kdybychom se s nimi domluvili, kdybychom jim poskytli nástroje, které potřebují, snad by je přijali? Dobře vím, jak odpuzující je jednat s vrahy ze Severnu. Ale abychom se jich zbavili, abychom se vyhnuli útoku, jenž by stál snad mnoho krve. Ostatně, co si o tom myslí pan Evans?“

Evans Gordona pozorně poslouchal. Jeho návrh prozrazoval praktického ducha, jenž se nedal uchvátit bez rozmyslu a povahu, která se klidně dívala na celý stav. Domníval se – a také se nemýlil –, že Gordon byl nejvážnějším ze všech, a jeho návrh se zdál být hoden, aby o něm bylo uvažováno.

„Skutečně, pane Gordone,“ začal mluvit, „nezáleží na tom, jaký bude nejvhodnější prostředek, abychom se zbavili přítomnosti těch zločinců. Kdyby skutečně slíbili, že odjedou, jakmile opraví svou šalupu, bylo by to mnohem lepší než se dát s nimi do boje, jehož výsledek je nepochybný. Je však možné Walstonovi důvěřovat? Když se s ním dáte do vyjednávání, nevyužije toho, aby přepadl French Cavern, aby se zmocnil všeho, co vám patří? Nebo nemůže se snad domnívat, že jste zachránili peníze ze ztroskotané lodi? Věřte mi, ti lotři by se vám odměnili za vaše služby jen zlým. V jejich srdcích není místo pro vděčnost. Dorozumět se s nimi, to by znamenalo vydat se jim!“

„Nikdy! Nikdy!“ zvolali Baxter a Doniphan, k nimž se přidali i ostatní chlapci s takovou rozhodností, že to působilo námořníkovi radost.

„Nikoliv,“ dodal Briant. „Nemějme nic společného s Walstonem a jeho tlupou!“

„A pak,“ mluvil dál Evans, „oni nepotřebují pouze nástroje, ale také střelivo. Ovšem, mají ho ještě dost, aby se odvážili k útoku, to je jisté. Avšak kdyby se jednalo o to, aby mohli projít jinými kraji s ozbrojenýma rukama, na to jim nestačí již ani střelný prach, ani olovo, které jim zbyly. Žádali by je od vás. Vynutili by si to. Dali byste jim střelný prach a olovo?“

„Ne, jistě ne!“ odpověděl Gordon.

„Nuže, pokusí se toho zmocnit násilím. Tím by byl boj jenom odložen a ten by měl pak pro vás méně příznivé vyhlídky.“

„Máte pravdu, pane Evansi,“ odpověděl Gordon. „Držme se raději obrany a vyčkejme!“

„Ano, to je nejsprávnější. Vyčkejme, pane Gordone! Ostatně, abychom čekali, mám ještě jiný důvod, který mne zajímá více než všechno ostatní.“

„Jaký?“

„Poslouchejte mne! Jak víte, Walston může opustit ostrov jen na šalupě Severnu.“

„To je jisté,“ odpověděl Briant.

„Avšak tato šalupa by se dala úplně opravit, za to ručím, a jestli se Walston vzdal myšlenky, upravit ji opět k plavbě, je to proto, že nemá nástroje.“

„Kdyby je měl,“ odvětil Baxter, „byl by odtud již daleko.“

„Dobře, mladý příteli. Kdybyste však poskytli Walstonovi prostředky, aby opravil svou loď – připouštěje, že by se vzdal myšlenky vydrancovat French Cavern – pospíšil by si, aby odplul a již by se o vás nestaral.“

„Jen kdyby to už raději udělal!“ zvolal Service.

„Tisíc ďáblů! Kdyby to učinil,“ namítal Evans, „co bychom si počali my, kdyby zde už nebyla šalupa Severnu?“

„Jakže, pane Evansi,“ zeptal se Gordon, „vy myslíte, abychom opustili ostrov na tom člunu?“

„Rozhodně, pane Gordone!“

„Abychom se dostali na Nový Zéland a přepluli Tichý oceán?“ dodal Doniphan.

„Tichý oceán…? Ne, mladí přátelé,“ odpověděl Evans, „ale abychom se dostali na některou méně vzdálenou lodní stanici, kde bychom mohli najít příležitost vrátit se do Aucklandu.“

„Mluvíte pravdu, pane Evansi?“ zvolal Briant.

Současně chtěli dva nebo tři další chlapci zasypat kormidelníka otázkami.

„Copak by ta šalupa stačila, abychom s ní přepluli mnoho set mil?“ podotkl Baxter.

„Mnoho set mil?“ odpověděl vesele Evans. „Vůbec ne! Pouze třicet!“

„Copak neoblévá kolem dokola ostrov širý oceán?“ zeptal se Doniphan.

„Na západě ano!“ odvětil Evans. „Ale na jihu, na severu a na východě jsou jen průlivy, které je možné pohodlně přeplout za šedesát hodin!“

„Tedy jsme se nemýlili, když jsme se domnívali, že v sousedství leží země?“ zeptal se Gordon.

„Vůbec ne,“ odpověděl Evans, „a právě na východě se rozkládají širé země.“

„Ano…! Na východě!“ zvolal Briant. „Ten bělostný bod, pak ta záře, které jsem spatřil na té straně…“

„Bělostný bod, říkáte?“ odpověděl Evans. „To je patrně nějaký ledovec a ta zář byl plamen sopky, která je snad naznačena na mapě. – Ach, povězte mi, chlapci, kde myslíte, že se nacházíte?“

„Na jednom z osamělých ostrovů Tichého oceánu,“ odpověděl Gordon.

„Na ostrově…? Ano…! Nikoliv na osamělém! Buďte ujištěni, že patří k těm četným souostrovím, která se táhnou podél pobřeží Jižní Ameriky! – A právě vhod, když jste dali jména mysům, zálivům a řekám vašeho ostrova, jste mi dosud neřekli, jak jste pojmenovali samotný ostrov?“

„Chairman Island, jménem našeho ústavu,“ odpověděl Doniphan.

„Chairman Island…!“ opakoval Evans. „Nuže, pak má dvě jména, neboť se již nazývá Hanovre.“

Potom, když provedli veškerá obvyklá opatření, odebrali se všichni k odpočinku. Pro kormidelníka zřídili lůžko v hale. Mladými osadníky zmítaly dvojí pocity, jež rušily jejich spánek: Jednak vyhlídka na krvavý zápas, jednak možnost, že by se mohli vrátit do vlasti…

Mr. Evans odložil na druhý den doplnění svého vysvětlení a ukázal jim jen polohu ostrova Hanovre v atlasu. Moko a Gordon byli na stráži a noc ve French Cavern uplynula klidně.
