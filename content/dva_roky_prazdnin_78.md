---
title: XXV. KAPITOLA
---

Šalupa Severnu – Costar je nemocný – Návrat vlaštovek – Malomyslnost – Draví ptáci – Guanako zabit kulkou – Zbytek v dýmce – Přísnější ostražitost – Prudká bouře – Výstřel venku – Výkřik Caty

Druhého dne, po noci, kdy byl Moko na stráži ve French Cavern, mladí osadníci, unavení vzrušením minulého dne, procitli až velice pozdě. Jakmile vstali, zašli Gordon, Doniphan, Briant a Baxter do zásobárny, kde se Caty zaměstnávala svými obvyklými pracemi.

Tam se rozhovořili o svém stavu, který dosud zůstával velice znepokojujícím.

Právě – jak podotkl Gordon – uplynulo již čtrnáct dní, co se Walston dostal se svými společníky na ostrov. Jestliže tedy ještě nebyly opravy šalupy ukončeny, bylo to proto, že k tomu postrádali potřebné nástroje.

„Tak tomu asi bude,“ souhlasil Doniphan, „neboť celkem nebyl ten člun příliš poškozený. Kdyby nebyl náš Seagull více poškozen po svém vyvržení, jistě by se nám podařilo zase jej připravit k plavbě!“

Avšak jestli Walston dosud neodjel, nedalo se z toho soudit, že by nebylo jeho úmyslem usadit se na Chairman Island. Zajisté si již prohlédl nitro ostrova a i French Cavern se měl stát objektem jeho návštěvy.

Při této příležitosti Briant v krátkosti vylíčil, co spatřil z výšky, a s určitostí prohlásil, že na východě, v dost malé vzdálenosti, jsou země.

„Nezapomněli jste zajisté,“ řekl, „že při naší výpravě k ústí East River jsem spatřil na obzoru bělostný bod, jehož přítomnost jsem si nedovedl vysvětlit…“

„Avšak Wilcox a já jsme nespatřili nic podobného,“ podotkl Doniphan, „ačkoliv jsme se namáhali tento bod vypátrat.“

„Však i Moko ho určitě spatřil jako já,“ odpověděl Briant.

„Budiž! Je to zcela možné!“ řekl Doniphan. „Ale z čeho soudíš, Briante, že jsme v blízkosti pevniny nebo skupiny ostrovů?“

„Poslouchej,“ ujal se slova Briant. „Včera, když jsem se rozhlížel na tu stranu po obzoru, rozeznal jsem zář, jevící se mimo hranice ostrova, a ta mohla vycházet pouze od činné sopky. Z toho soudím, že v těch končinách leží sousední země. Námořníci ze Severnu o ní patrně vědí a učiní všechno možné, aby se na ni dostali…“

„To je nepochybné!“ odpověděl Baxter. „Co by tím získali, kdyby zůstali zde? Jejich přítomnosti nejsme dosud zbaveni asi proto, že ještě neopravili svou šalupu.“

Co Briant právě sdělil svým přátelům, bylo velice důležité. Získali z toho jistotu, že Chairman Island nebyl v této části Tichého oceánu osamocen – jak se domnívali. Avšak co okolnosti zhoršovalo, bylo to, že Walston, soudě podle spatření ohně v jeho ležení, se usadil při ústí East River. Když opustil Severn Shores, přiblížil se o dvanáct mil. Stačilo jen, aby se dal proti proudu East River, aby přišel na dohled jezera, obrátil se na jih a dostal by se do French Cavern.

Vůči této možnosti musel Briant učinit nejpřísnější opatření. Od té chvíle byly vycházky omezeny na nejnutnější a nesměly se rozšířit ani po levém břehu řeky až k houštinám Bog Woods. Zároveň zakryl Baxter plot ohrady, jakož i vchod do haly a zásobárny křovinami a trávou. Nakonec byl vyhlášen zákaz odvážit se do části mezi jezerem a Auckland Hill. Když se podrobili těmto krutým podmínkám, byl jejich stav ještě mnohem nesnesitelnější.

Tou dobou je ještě jiná okolnost naplňovala obavami. Costar onemocněl horečkou, která ohrožovala jeho život. Gordon musel použít lékárničku škuneru, přičemž se neustále obával, aby se nedopustil nějakého omylu. Avšak Caty, bohudíky, pečovala o toto dítě jako matka. Ošetřovala je s rozvážnou laskavostí, která je údělem žen, a bděla nad ním dnem i nocí. Díky její obětavosti horečka nakonec ustoupila a nemoc se pomalu, ale pravidelně, začala lepšit. Nacházel se Costar v nebezpečí smrti? O tom bylo těžké se vyjádřit. Avšak kdyby nebylo tak starostlivé péče, možná že by horečka mladého nemocného udolala.

Ovšem kdyby tam nebyla Caty, kdo ví, co by se stalo. Nemůžeme dost opakovat, že tato šlechetná bytost přenesla na nejmladší děti osady veškerou mateřskou lásku, jíž bylo schopno její srdce, a že je vždy zasypávala nejvroucnější laskavostí.

„Je mi to vrozeno, moji zlatouškové!“ říkávala. „To už mám v povaze, abych pletla, zašívala a spravovala!“

A skutečně se v tom všem tato dobrá žena vyznamenávala.

Caty se ve French Cavern zabývala především praním a spravováním prádla. K jejímu velikému žalu bylo již na rozpadnutí, však je již užívali dvacátý měsíc! Čím je ale měli nahradit, když se již nehodilo k potřebě? Také obuv, ačkoliv ji šetřili, co jen mohli, a nikdo si nedělal nic z toho chodit bos, když to počasí dovolilo, byla ve špatném stavu. To všechno starostlivou ženu znepokojovalo!

Prvních čtrnáct dní měsíce listopadu téměř neustále pršelo. Dne 17. listopadu ukazovala ručička barometru na krásné počasí a nastalo pravidelné období tepla. Stromy, křoviny a houštiny, veškerá flóra se brzy pokryla zelení a květy. Obvyklí hosté South Moors se vraceli v četných hejnech. To bolelo u srdce Doniphana, jenž se nesměl vydat na lov do bažin, i Wilcoxe, který nemohl rozprostřít sítě, a to z obavy, že by mohly být spatřeny z dolních břehů Family Lake.

Avšak nejen tito opeřenci poletovali v této části ostrova, ale i jiní se chytili do pastí poblíž French Cavern.

Mezi těmi našel Wilcox jednoho dne i stěhovavého ptáka, kterého zima zahnala k neznámé zemi na sever. Byla to vlaštovka, která dosud měla na krčku připevněný malý váček. Snad v něm byl lístek poslaný mladým trosečníkům ze Seagullu? Bohužel nikoliv…! Poslíček se vrátil bez odpovědi.

Jak věčnými se jim zdály být v těchto dnech bez zaměstnání hodiny, které museli strávit v hale! Baxter, který vedl deník, neměl, co by do něho zapsal. A za čtyři měsíce měla nastat již třetí zima pro mladé osadníky Chairman Island!

S děsem bylo možné pozorovat, jak i nejstatečnějších se zmocnila malomyslnost – ovšem kromě Gordona, jenž byl stále zaměstnán jednotlivostmi své správy. I sám Briant se cítil sklíčeně, ačkoliv napínal všechny duševní síly, aby to zakryl. Snažil se to zaplašit, povzbuzuje své přátele, aby pokračovali ve svých studiích, aby pořádali přednášky a předčítali nahlas. Bez přestání jim dodával naději, připomínal jim vlast, jejich rodiny a ujišťoval, že je opět jednoho dne spatří. Konečně se snažil osvěžit jejich duševní síly, ačkoliv se mu to příliš nedařilo, a největší starosti mu působilo, aby nepropadli beznaději. K tomu nesmělo dojít. Ostatně nanejvýš vážné příhody je brzy donutily, aby obecné blaho kryli vlastními těly.

Dne 21. listopadu asi ve dvě hodiny odpoledne se chytal Doniphan na ryby na pobřeží Family Lake, když jeho pozornost upoutal podivný skřek asi dvaceti ptáků kroužících nad levým břehem řeky. Jestli tito ptáci nebyli krkavci – jimž se poněkud podobali –, zasluhovali by, aby byli počítáni k této krákající žravé čeledi.

Doniphan by se nestaral o toto skřehotavé hejno, kdyby v jejich počínání nebylo cosi překvapujícího. Tito ptáci totiž kroužili ve velkých kruzích, které se stále víc přibližovaly k zemi a zmenšovaly se. Pak se ptáci spojili do hustého hejna a vrhli se k zemi.

Tam se jejich skřek zdvojnásobil, avšak Doniphan po nich marně pátral ve vysoké trávě, kam se snesli.

Napadlo ho, že snad na tom místě ležela mršina zvířete. A protože byl zvědavý, o co se jednalo, vrátil se do French Cavern požádat Moka, aby jej na jole převezl na druhý břeh řeky Zealand.

Oba vstoupili do lodice a po deseti minutách se tiše plížili mezi trsy travin ke břehu. Ptáci se ihned rozlétli, protestujíce křikem, že byli vyrušeni v hodech.

Na tom místě leželo tělo mladého guanaka, jenž byl mrtev teprve několik hodin, neboť byl ještě teplý.

Doniphan a Moko nechtěli v žádném případě použít zbytky ptačí hostiny pro kuchyni a hodlali jej nechat ptákům, když tu se naskytla otázka: Proč a jak guanako padl na pokraji močálu, daleko od východních lesů, které tato zvířata obyčejně neopouštěla?
