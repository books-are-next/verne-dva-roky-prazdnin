<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="IX. KAPITOLA">
    <meta name="apple-mobile-web-app-capable" content="yes">
    <title>IX. KAPITOLA</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="next" href="./dva_roky_prazdnin_01.html">
    <link rel="self" href="dva_roky_prazdnin_30.html">
    <meta name="identifier" content="verne-dva-roky-prazdnin-993013b">
    <meta name="role" content="other">
  </head>
  <body data-nb-words="2557" data-nb-chars="15995" class="nb-role-other nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="2" data-nb-chars="12"><span class="idea" data-nb-ref-number="1" id="idea1" data-nb-words="2" data-nb-chars="12">IX. KAPITOLA</span></h1>
        <p class="chunk" data-nb-ref-number="2" id="chunk2" data-nb-words="39" data-nb-chars="207"><span class="idea" data-nb-ref-number="2" id="idea2" data-nb-words="39" data-nb-chars="207"><strong>Návštěva jeskyně – Nábytek a&nbsp;nářadí – Bolas a&nbsp;laso – Hodiny – Téměř nečitelný sešit – Mapa zachráněného ze&nbsp;ztroskotané lodi – Kde se&nbsp;nalézají – Návrat do&nbsp;ležení – Pravý břeh řeky – Bažina – Gordonova znamení</strong></span></p>
        <p class="chunk" data-nb-ref-number="3" id="chunk3" data-nb-words="83" data-nb-chars="519"><span class="idea" data-nb-ref-number="3" id="idea3" data-nb-words="83" data-nb-chars="519">Briant, Doniphan, Wilcox a&nbsp;Service zachovávali hluboké mlčení. Kdo byl ten muž, jenž přišel zemřít do&nbsp;těchto míst? Byl to&nbsp;snad trosečník ze&nbsp;ztroskotané lodi, jemuž se&nbsp;nedostalo pomoci až&nbsp;do&nbsp;jeho poslední hodiny? Jaké byl národnosti? Dostal se&nbsp;do&nbsp;této země mladý? Zemřel již starý? Jak si&nbsp;opatřoval nejnutnější potřeby? Byl sem zahnán při ztroskotání lodi, přežili i&nbsp;ostatní pohromu? Nebo tu&nbsp;zbyl sám po&nbsp;neblahé smrti svých společníků? Pocházely různé předměty nalezené v&nbsp;jeskyni z&nbsp;lodi, či&nbsp;je&nbsp;zhotovil vlastníma rukama?</span></p>
        <p class="chunk" data-nb-ref-number="4" id="chunk4" data-nb-words="11" data-nb-chars="67"><span class="idea" data-nb-ref-number="4" id="idea4" data-nb-words="11" data-nb-chars="67">Co&nbsp;se&nbsp;zde nabízelo otázek, které snad neměly být nikdy zodpovězeny!</span></p>
        <p class="chunk" data-nb-ref-number="5" id="chunk5" data-nb-words="93" data-nb-chars="587"><span class="idea" data-nb-ref-number="5" id="idea5" data-nb-words="93" data-nb-chars="587">A&nbsp;mezi nimi jedna nejdůležitější. Byla-li to&nbsp;pevnina, kde ten muž našel útočiště, proč nevyhledal některé město vnitrozemí, nebo některý přístav? Nebo bránilo jeho návratu do&nbsp;vlasti tolik obtíží, tolik překážek, že&nbsp;je&nbsp;nebylo možné překonat? Nebo byly v&nbsp;takové vzdálenosti, že&nbsp;nebylo možné takovou cestu podniknout? Jisté jen bylo, že&nbsp;ten ubožák, zesláblý nemocí nebo věkem, neměl již ani sílu dovléci se&nbsp;do&nbsp;jeskyně, klesl a&nbsp;skonal pod tímto stromem…! Jestli on&nbsp;postrádal prostředky vyhledat svou spásu na&nbsp;severu i&nbsp;na&nbsp;jihu tohoto území, neměli je&nbsp;postrádat i&nbsp;mladí trosečníci ze&nbsp;Seagullu?</span></p>
        <p class="chunk" data-nb-ref-number="6" id="chunk6" data-nb-words="50" data-nb-chars="299"><span class="idea" data-nb-ref-number="6" id="idea6" data-nb-words="50" data-nb-chars="299">Ať&nbsp;už&nbsp;to&nbsp;bylo jakkoliv, bylo nutné prohledat jeskyni co&nbsp;nejdůkladněji. Kdoví zda nenajdou nějakou listinu, která by&nbsp;podala vysvětlení o&nbsp;původu i&nbsp;zdejším pobytu tohoto muže! Kromě toho je&nbsp;však pobízel ještě jiný důvod, aby totiž zjistili, zda by&nbsp;se&nbsp;v&nbsp;jeskyni mohli usadit přes zimu, až&nbsp;opustí jachtu.</span></p>
        <p class="chunk" data-nb-ref-number="7" id="chunk7" data-nb-words="3" data-nb-chars="24"><span class="idea" data-nb-ref-number="7" id="idea7" data-nb-words="3" data-nb-chars="24">„Pojďte!“ pobídl Briant.</span></p>
        <p class="chunk" data-nb-ref-number="8" id="chunk8" data-nb-words="37" data-nb-chars="246"><span class="idea" data-nb-ref-number="8" id="idea8" data-nb-words="37" data-nb-chars="246">První předmět, který vzbudil jejich pozornost, byl svazek tlustých svíček, visící na&nbsp;prkně upevněném ke&nbsp;stěně. Byly zhotoveny z&nbsp;loje a&nbsp;rozškubaného lanoví. Service hned jednu rozžehl, zastrčil do&nbsp;dřevěného svícnu a&nbsp;dali se&nbsp;do&nbsp;nového prohledávání.</span></p>
        <p class="chunk" data-nb-ref-number="9" id="chunk9" data-nb-words="111" data-nb-chars="736"><span class="idea" data-nb-ref-number="9" id="idea9" data-nb-words="111" data-nb-chars="736">Jednalo se&nbsp;především o&nbsp;to, aby vyzkoumali rozlohu i&nbsp;tvar jeskyně, o&nbsp;jejíž obydlenosti neexistovaly žádné pochyby. Byla to&nbsp;patrně jeskyně vzniklá za&nbsp;dávných dob geologických převratů. Po&nbsp;vlhkosti tu&nbsp;nebyla ani stopa, ačkoliv vzduch sem přicházel pouze jediným otvorem vedoucím k&nbsp;příkrému pobřeží. Také její stěny byly suché, jakoby ze&nbsp;žuly. Nikde nebyla ani stopa po&nbsp;nějakých krystalických útvarech ani růžencích zkamenělých krůpějí, které v&nbsp;porfyrových nebo čedičových jeskyních vytvářejí známé krápníky. Již svou polohou byla chráněna proti větrům z&nbsp;oceánu. Pravda, denní světlo sem vnikalo spoře, avšak proražením dvou nebo tří otvorů ve&nbsp;stěně by&nbsp;byl tento nedostatek odstraněn, čímž by&nbsp;také vnitřek pro patnáct osob byl dost vzdušný.</span></p>
        <p class="chunk" data-nb-ref-number="10" id="chunk10" data-nb-words="91" data-nb-chars="531"><span class="idea" data-nb-ref-number="10" id="idea10" data-nb-words="91" data-nb-chars="531">Pokud se&nbsp;jednalo o&nbsp;rozlohu – měla dvacet pět stop na&nbsp;šířku, třicet na&nbsp;délku – nestačila by&nbsp;ovšem zároveň za&nbsp;ložnici, jídelnu, všeobecné skladiště a&nbsp;kuchyni. Celkem se&nbsp;však jednalo pouze o&nbsp;pobyt v&nbsp;ní&nbsp;na&nbsp;pět nebo šest zimních měsíců – potom se&nbsp;jistě vydají na&nbsp;severovýchod, aby vyhledali některé město Bolívie nebo Argentiny. V&nbsp;případě, že&nbsp;by&nbsp;se&nbsp;zde museli usadit trvale, mohli prostor ještě rozšířit vyhloubením stěny, která byla z&nbsp;dost měkkého vápence. Avšak s&nbsp;rozměry, jaké právě byly, se&nbsp;museli spokojit až&nbsp;do&nbsp;návratu letní doby.</span></p>
        <p class="chunk" data-nb-ref-number="11" id="chunk11" data-nb-words="103" data-nb-chars="688"><span class="idea" data-nb-ref-number="11" id="idea11" data-nb-words="103" data-nb-chars="688">Po&nbsp;této úvaze začal Briant podrobně prohlížet předměty, které tu&nbsp;byly. Skutečně, bylo jich tu&nbsp;velice málo! Ten ubožák postrádal téměř všechno. Co&nbsp;mohl zachránit od&nbsp;svého ztroskotání? Nic, kromě beztvarých trosek, polámaných zdvihadel, úlomků kormidla, z&nbsp;nichž zhotovil lůžko, stůl, truhlu, lavici a&nbsp;židle – veškerý nábytek bídného obydlí. Neměl tolik výhod jako ti, kteří přežili pohromu Seagulla, neměl ani nejnutnější prostředky. Několik nástrojů, motyka, sekera, dva nebo tři kousky kuchyňského nádobí, soudek, jenž kdysi obsahoval asi pálenku, kladivo, dvě dláta a&nbsp;pilka – to&nbsp;bylo všechno, co&nbsp;našli nejdříve. Tyto nástroje patrně zachránil na&nbsp;člunu, jehož zbytky ležely na&nbsp;hrázi řeky.</span></p>
        <p class="chunk" data-nb-ref-number="12" id="chunk12" data-nb-words="50" data-nb-chars="318"><span class="idea" data-nb-ref-number="12" id="idea12" data-nb-words="50" data-nb-chars="318">Takové byly myšlenky Brianta, jenž je&nbsp;sdělil svým druhům. A&nbsp;tak po&nbsp;pocitu hrůzy, který je&nbsp;pojal při spatření kostry, připomínající, že&nbsp;i&nbsp;jim snad bude souzeno zahynout v&nbsp;tomto zapomenutí, vzpomněli si, že&nbsp;jim neschází nic, zatímco tento nešťastník postrádal téměř všechno. Tím povzbuzeni získali novou důvěru a&nbsp;naději.</span></p>
        <p class="chunk" data-nb-ref-number="13" id="chunk13" data-nb-words="59" data-nb-chars="368"><span class="idea" data-nb-ref-number="13" id="idea13" data-nb-words="59" data-nb-chars="368">Avšak kdo byl tento muž? Jakého byl původu? Kdy jej postihla pohroma? Nebyly pochyby, že&nbsp;od&nbsp;jeho smrti uplynulo mnoho roků. Kosti nalezené u&nbsp;paty stromu to&nbsp;dokazovaly až&nbsp;příliš jasně! A&nbsp;kromě toho neukazovaly železná motyka a&nbsp;značně zkorodovaná obruč člunu, jakož i&nbsp;houština, kterou zarostl vchod do&nbsp;jeskyně, že&nbsp;smrt zachráněného ze&nbsp;ztroskotané lodi nastala již dávno?</span></p>
        <p class="chunk" data-nb-ref-number="14" id="chunk14" data-nb-words="12" data-nb-chars="70"><span class="idea" data-nb-ref-number="14" id="idea14" data-nb-words="12" data-nb-chars="70">Ale copak zde nebyl žádný jiný důkaz, který by&nbsp;potvrdil tuto domněnku?</span></p>
        <p class="chunk" data-nb-ref-number="15" id="chunk15" data-nb-words="50" data-nb-chars="316"><span class="idea" data-nb-ref-number="15" id="idea15" data-nb-words="50" data-nb-chars="316">Při dalším hledání byly objeveny nové předměty – nůž, jehož čepel byla zubatá, kružidlo, kotlík, železný kůlec a&nbsp;zavěrák – námořnický nástroj. Zato zde nebyl žádný námořní přístroj ani dalekohled, ani kompas, dokonce ani žádné střelné zbraně, pomocí nichž by&nbsp;mohl lovit zvěř a&nbsp;bránit se&nbsp;proti šelmám nebo domorodcům!</span></p>
        <p class="chunk" data-nb-ref-number="16" id="chunk16" data-nb-words="24" data-nb-chars="148"><span class="idea" data-nb-ref-number="16" id="idea16" data-nb-words="24" data-nb-chars="148">Ale protože přece musel žít, používal snad ten člověk jámy na&nbsp;chytání zvěře. Tu&nbsp;však nový objev podal vysvětlení této okolnosti, když Wilcox zvolal:</span></p>
        <p class="chunk" data-nb-ref-number="17" id="chunk17" data-nb-words="4" data-nb-chars="22"><span class="idea" data-nb-ref-number="17" id="idea17" data-nb-words="4" data-nb-chars="22">„Podívejte, co&nbsp;je&nbsp;to?“</span></p>
        <p class="chunk" data-nb-ref-number="18" id="chunk18" data-nb-words="5" data-nb-chars="28"><span class="idea" data-nb-ref-number="18" id="idea18" data-nb-words="5" data-nb-chars="28">„To zde?“ zeptal se&nbsp;Service.</span></p>
        <p class="chunk" data-nb-ref-number="19" id="chunk19" data-nb-words="6" data-nb-chars="35"><span class="idea" data-nb-ref-number="19" id="idea19" data-nb-words="6" data-nb-chars="35">„Nějaká hra v&nbsp;koule,“ mínil Wilcox.</span></p>
        <p class="chunk" data-nb-ref-number="20" id="chunk20" data-nb-words="53" data-nb-chars="360"><span class="idea" data-nb-ref-number="20" id="idea20" data-nb-words="53" data-nb-chars="360">Avšak ihned poznali, jakému účelu asi sloužily oba kulaté kameny, které právě Wilcox zdvihl. Byl to&nbsp;lovecký nástroj zvaný bolas, skládající se&nbsp;ze&nbsp;dvou provazem spojených koulí, jaký často užívali jihoameričtí indiáni. Mrštila-li vycvičená ruka těmito koulemi, otočily se&nbsp;kolem nohou zvířete, které, když se&nbsp;již nemohlo pohybovat, stalo se&nbsp;snadno kořistí lovce.</span></p>
        <p class="chunk" data-nb-ref-number="21" id="chunk21" data-nb-words="27" data-nb-chars="170"><span class="idea" data-nb-ref-number="21" id="idea21" data-nb-words="27" data-nb-chars="170">Obyvatel této jeskyně si&nbsp;nepochybně zhotovil tuto loveckou pomůcku a&nbsp;podobně i&nbsp;lasa, dlouhý kožený pruh, který se&nbsp;užíval právě jako bolas, ovšem jen na&nbsp;kratší vzdálenost.</span></p>
        <p class="chunk" data-nb-ref-number="22" id="chunk22" data-nb-words="31" data-nb-chars="168"><span class="idea" data-nb-ref-number="22" id="idea22" data-nb-words="31" data-nb-chars="168">To&nbsp;byl inventář všech předmětů nalezených v&nbsp;jeskyni a&nbsp;Briant i&nbsp;jeho druzi byli v&nbsp;poměru k&nbsp;tomu ovšem mnohem bohatší. Ovšem oni byli ale jen dětmi, zatímco on&nbsp;byl mužem.</span></p>
        <p class="chunk" data-nb-ref-number="23" id="chunk23" data-nb-words="37" data-nb-chars="231"><span class="idea" data-nb-ref-number="23" id="idea23" data-nb-words="37" data-nb-chars="231">Byl však tento muž prostým námořníkem, nebo důstojníkem, který zde mohl s&nbsp;úspěchem využít své dřívější znalosti? O&nbsp;tom rozhodnout bylo velice nesnadné, jedině snad že&nbsp;by&nbsp;byla nalezena nějaká listina, která by&nbsp;vnesla do&nbsp;všeho jasno.</span></p>
        <p class="chunk" data-nb-ref-number="24" id="chunk24" data-nb-words="17" data-nb-chars="114"><span class="idea" data-nb-ref-number="24" id="idea24" data-nb-words="17" data-nb-chars="114">Nad pelestí lůžka pod pokrývkou, kterou Briant odhrnul, našel Wilcox hodinky visící na&nbsp;hřebíku zaraženém do&nbsp;stěny.</span></p>
        <p class="chunk" data-nb-ref-number="25" id="chunk25" data-nb-words="22" data-nb-chars="135"><span class="idea" data-nb-ref-number="25" id="idea25" data-nb-words="22" data-nb-chars="135">Tyto hodinky byly poněkud jemnější práce, než jaké mívali námořníci. Měly dvojitý stříbrný plášť a&nbsp;u&nbsp;řetízku z&nbsp;téhož kovu visel klíček.</span></p>
        <p class="chunk" data-nb-ref-number="26" id="chunk26" data-nb-words="7" data-nb-chars="52"><span class="idea" data-nb-ref-number="26" id="idea26" data-nb-words="7" data-nb-chars="52">„Podívejme se, kolik ukazují hodin!“ zvolal Service.</span></p>
        <p class="chunk" data-nb-ref-number="27" id="chunk27" data-nb-words="20" data-nb-chars="137"><span class="idea" data-nb-ref-number="27" id="idea27" data-nb-words="20" data-nb-chars="137">„Hodina nám nic nevysvětlí,“ odpověděl Briant. „Je nepochybné, že&nbsp;tyto hodinky se&nbsp;zastavily již několik dní před smrtí toho nešťastníka.“</span></p>
        <p class="chunk" data-nb-ref-number="28" id="chunk28" data-nb-words="19" data-nb-chars="114"><span class="idea" data-nb-ref-number="28" id="idea28" data-nb-words="19" data-nb-chars="114">Stěží otevřel Briant víčko, neboť bylo velice zašlé, a&nbsp;spatřil, že&nbsp;ručičky ukazují tři hodiny a&nbsp;dvacet sedm minut.</span></p>
        <p class="chunk" data-nb-ref-number="29" id="chunk29" data-nb-words="11" data-nb-chars="73"><span class="idea" data-nb-ref-number="29" id="idea29" data-nb-words="11" data-nb-chars="73">„Ale,“ řekl Doniphan, „na hodinkách bývá vyryto jméno… Snad nám objasní…“</span></p>
        <p class="chunk" data-nb-ref-number="30" id="chunk30" data-nb-words="4" data-nb-chars="31"><span class="idea" data-nb-ref-number="30" id="idea30" data-nb-words="4" data-nb-chars="31">„Máš pravdu,“ souhlasil Briant.</span></p>
        <p class="chunk" data-nb-ref-number="31" id="chunk31" data-nb-words="13" data-nb-chars="82"><span class="idea" data-nb-ref-number="31" id="idea31" data-nb-words="13" data-nb-chars="82">A&nbsp;když prohlíželi vnitřní stranu víčka, podařilo se&nbsp;jim přečíst tato vyrytá slova:</span></p>
        <p class="chunk" data-nb-ref-number="32" id="chunk32" data-nb-words="9" data-nb-chars="53"><span class="idea" data-nb-ref-number="32" id="idea32" data-nb-words="9" data-nb-chars="53">Delpeuch, Saint Malo – jméno továrníka a&nbsp;jeho adresa.</span></p>
        <p class="chunk" data-nb-ref-number="33" id="chunk33" data-nb-words="8" data-nb-chars="52"><span class="idea" data-nb-ref-number="33" id="idea33" data-nb-words="8" data-nb-chars="52">„Byl to&nbsp;Francouz, můj krajan!“ zvolal Briant pohnut.</span></p>
        <p class="chunk" data-nb-ref-number="34" id="chunk34" data-nb-words="19" data-nb-chars="102"><span class="idea" data-nb-ref-number="34" id="idea34" data-nb-words="19" data-nb-chars="102">Bylo jasné, že&nbsp;v&nbsp;této jeskyni žil Francouz až&nbsp;do&nbsp;hodiny, kdy se&nbsp;dostavila smrt a&nbsp;skončila jeho útrapy.</span></p>
        <p class="chunk" data-nb-ref-number="35" id="chunk35" data-nb-words="24" data-nb-chars="156"><span class="idea" data-nb-ref-number="35" id="idea35" data-nb-words="24" data-nb-chars="156">K&nbsp;tomuto důkazu se&nbsp;brzy přidal jiný, neméně rozhodný, když Doniphan, jenž odstrčil lůžko, zdvihl ze&nbsp;země sešit, jehož zažloutlé stránky byly popsány tužkou.</span></p>
        <p class="chunk" data-nb-ref-number="36" id="chunk36" data-nb-words="23" data-nb-chars="142"><span class="idea" data-nb-ref-number="36" id="idea36" data-nb-words="23" data-nb-chars="142">Škoda jen, že&nbsp;z&nbsp;větší části byly řádky naprosto nečitelné. Několik slov však přece jen bylo rozluštěno, a&nbsp;mezi jinými toto: François Baudouin.</span></p>
        <p class="chunk" data-nb-ref-number="37" id="chunk37" data-nb-words="53" data-nb-chars="332"><span class="idea" data-nb-ref-number="37" id="idea37" data-nb-words="53" data-nb-chars="332">Dvě slova a&nbsp;skutečně ta, jejichž začáteční písmena vyryl trosečník do&nbsp;stromu! Tento sešit byl deníkem jeho života od&nbsp;toho dne, kdy byl vyvržen na&nbsp;toto pobřeží! Mezi úryvky, které ještě časem nevybledly, se&nbsp;podařilo Briantovi přečíst tato slova: Duguay Trouin – patrně jméno lodi, která se&nbsp;potopila v&nbsp;těchto končinách Tichého oceánu.</span></p>
        <p class="chunk" data-nb-ref-number="38" id="chunk38" data-nb-words="20" data-nb-chars="123"><span class="idea" data-nb-ref-number="38" id="idea38" data-nb-words="20" data-nb-chars="123">Ke&nbsp;konci byl připsán den a&nbsp;rok, stejný jako pod začátečními písmeny na&nbsp;stromě, a&nbsp;znamenaly nepochybně den ztroskotání lodi.</span></p>
        <p class="chunk" data-nb-ref-number="39" id="chunk39" data-nb-words="28" data-nb-chars="162"><span class="idea" data-nb-ref-number="39" id="idea39" data-nb-words="28" data-nb-chars="162">Uplynuly tedy již padesát tři roky od&nbsp;doby, kdy se&nbsp;François Baudouin dostal na&nbsp;toto pobřeží. Po&nbsp;celou dobu svého pobytu se&nbsp;mu&nbsp;nedostalo zvenčí vůbec žádné pomoci!</span></p>
        <p class="chunk" data-nb-ref-number="40" id="chunk40" data-nb-words="21" data-nb-chars="143"><span class="idea" data-nb-ref-number="40" id="idea40" data-nb-words="21" data-nb-chars="143">Avšak Françoisi Baudouinovi se&nbsp;nepodařilo dostat do&nbsp;jiných končin této pevniny asi proto, že&nbsp;se&nbsp;mu&nbsp;postavily do&nbsp;cesty nepřekročitelné překážky…</span></p>
        <p class="chunk" data-nb-ref-number="41" id="chunk41" data-nb-words="26" data-nb-chars="167"><span class="idea" data-nb-ref-number="41" id="idea41" data-nb-words="26" data-nb-chars="167">Víc než kdy jindy chápali chlapci vážnost svého postavení. Jak dosáhnout cíle, jehož sám tento muž, námořník, zvyklý na&nbsp;hrubé práce a&nbsp;těžkou námahu, nemohl dostihnout?</span></p>
        <p class="chunk" data-nb-ref-number="42" id="chunk42" data-nb-words="14" data-nb-chars="82"><span class="idea" data-nb-ref-number="42" id="idea42" data-nb-words="14" data-nb-chars="82">Avšak poslední nález je&nbsp;poučil, že&nbsp;veškeré pokusy opustit tuto zemi by&nbsp;byly marné.</span></p>
        <p class="chunk" data-nb-ref-number="43" id="chunk43" data-nb-words="21" data-nb-chars="142"><span class="idea" data-nb-ref-number="43" id="idea43" data-nb-words="21" data-nb-chars="142">Obraceje listy sešitu spatřil Doniphan složený papír mezi stránkami. Byla to&nbsp;mapa, kreslená jakýmsi inkoustem, patrně upraveným z&nbsp;vody a&nbsp;sazí.</span></p>
        <p class="chunk" data-nb-ref-number="44" id="chunk44" data-nb-words="2" data-nb-chars="15"><span class="idea" data-nb-ref-number="44" id="idea44" data-nb-words="2" data-nb-chars="15">„Mapa!“ zvolal.</span></p>
        <p class="chunk" data-nb-ref-number="45" id="chunk45" data-nb-words="8" data-nb-chars="66"><span class="idea" data-nb-ref-number="45" id="idea45" data-nb-words="8" data-nb-chars="66">„Kterou nepochybně nakreslil sám François Baudouin,“ dodal Briant.</span></p>
        <p class="chunk" data-nb-ref-number="46" id="chunk46" data-nb-words="21" data-nb-chars="141"><span class="idea" data-nb-ref-number="46" id="idea46" data-nb-words="21" data-nb-chars="141">„Je-li tomu tak, potom ten muž nebyl ani prostým námořníkem,“ podotkl Wilcox, „ale důstojníkem Duguay Trouinu, že&nbsp;byl schopen nastínit mapu.“</span></p>
        <p class="chunk" data-nb-ref-number="47" id="chunk47" data-nb-words="5" data-nb-chars="31"><span class="idea" data-nb-ref-number="47" id="idea47" data-nb-words="5" data-nb-chars="31">„Je to&nbsp;snad…?“ zvolal Doniphan.</span></p>
        <p class="chunk" data-nb-ref-number="48" id="chunk48" data-nb-words="52" data-nb-chars="317"><span class="idea" data-nb-ref-number="48" id="idea48" data-nb-words="52" data-nb-chars="317">Ano! Byla to&nbsp;mapa tohoto území! Na&nbsp;první pohled se&nbsp;dal rozeznat záliv Seagulla, pás skalisek, písčina, na&nbsp;níž se&nbsp;nacházelo jejich ležení, jezero, k&nbsp;jehož východnímu břehu se&nbsp;dostal Briant se&nbsp;svými druhy, tři ostrůvky uprostřed oceánu, strmé pobřeží táhnoucí se&nbsp;až&nbsp;ke&nbsp;břehu řeky, i&nbsp;prales pokrývající celé nitro území.</span></p>
        <p class="chunk" data-nb-ref-number="49" id="chunk49" data-nb-words="25" data-nb-chars="148"><span class="idea" data-nb-ref-number="49" id="idea49" data-nb-words="25" data-nb-chars="148">Za&nbsp;protějším břehem jezera se&nbsp;táhly ještě jiné lesy, prostírající se&nbsp;až&nbsp;ke&nbsp;kraji jiného pobřeží, a&nbsp;toto pobřeží… obléval oceán po&nbsp;celém jeho obvodu.</span></p>
        <p class="chunk" data-nb-ref-number="50" id="chunk50" data-nb-words="39" data-nb-chars="239"><span class="idea" data-nb-ref-number="50" id="idea50" data-nb-words="39" data-nb-chars="239">Tak se&nbsp;zcela rozpadly všechny plány dát se&nbsp;na&nbsp;východ a&nbsp;hledat záchranu v&nbsp;tomto směru. Briant tedy zvítězil nad Doniphanem. Oceán obklopoval ze&nbsp;všech stran tuto domnělou pevninu. Byl to&nbsp;ostrov, a&nbsp;proto odtud nemohl François Baudouin odejít.</span></p>
        <p class="chunk" data-nb-ref-number="51" id="chunk51" data-nb-words="55" data-nb-chars="340"><span class="idea" data-nb-ref-number="51" id="idea51" data-nb-words="55" data-nb-chars="340">Z&nbsp;této mapy bylo patrné, že&nbsp;celkové obrysy ostrova byly provedeny dost pečlivě. Rozměry byly ovšem vzaty jen podle oka za&nbsp;nahodilých okolností, kdy ten který kraj byl navštíven, a&nbsp;nikoliv přesnou triangulací. Avšak soudě podle toho, co&nbsp;Briant a&nbsp;Doniphan již znali z&nbsp;části území mezi zálivem Seagulla a&nbsp;jezerem, nebyly nedostatky tak značné.</span></p>
        <p class="chunk" data-nb-ref-number="52" id="chunk52" data-nb-words="29" data-nb-chars="176"><span class="idea" data-nb-ref-number="52" id="idea52" data-nb-words="29" data-nb-chars="176">Bylo z&nbsp;ní&nbsp;také patrné, že&nbsp;trosečník prošel celý ostrov, neboť na&nbsp;ní&nbsp;vyznačil veškeré hlavní zeměpisné podrobnosti, a&nbsp;ažupa i&nbsp;přechod přes potok byly nepochybně také jeho dílem.</span></p>
        <p class="chunk" data-nb-ref-number="53" id="chunk53" data-nb-words="9" data-nb-chars="65"><span class="idea" data-nb-ref-number="53" id="idea53" data-nb-words="9" data-nb-chars="65">Takovýto byl nástin ostrova, jak jej nakreslil François Baudouin:</span></p>
        <p class="chunk" data-nb-ref-number="54" id="chunk54" data-nb-words="111" data-nb-chars="663"><span class="idea" data-nb-ref-number="54" id="idea54" data-nb-words="111" data-nb-chars="663">Jeho tvar byl podlouhlý a&nbsp;podobal se&nbsp;ohromnému motýlu s&nbsp;roztaženými křídly. Ve&nbsp;střední části mezi zálivem Seagulla a&nbsp;jiným zálivem, jenž ostře vnikal do&nbsp;země na&nbsp;východě, tvořil ostrov na&nbsp;jihu ještě třetí záliv, mnohem otevřenější. Uprostřed hlubokých lesů se&nbsp;rozkládalo jezero v&nbsp;délce osmnácti mil a&nbsp;široké pět mil – to&nbsp;je&nbsp;tedy dost značná rozloha, takže Briant, Doniphan, Service a&nbsp;Wilcox, když by&nbsp;přešli na&nbsp;jeho východní břeh, neviděli by&nbsp;ani břehy severní, ani jižní, ani západní. Tím se&nbsp;dá&nbsp;vysvětlit, že&nbsp;v&nbsp;prvním okamžiku je&nbsp;pokládali za&nbsp;oceán. Několik řek vytékalo z&nbsp;jezera, a&nbsp;ta, která se&nbsp;valila podél jeskyně, se&nbsp;vlévala do&nbsp;zálivu Seagulla nedaleko ležení.</span></p>
        <p class="chunk" data-nb-ref-number="55" id="chunk55" data-nb-words="64" data-nb-chars="406"><span class="idea" data-nb-ref-number="55" id="idea55" data-nb-words="64" data-nb-chars="406">Jedinou, poněkud rozsáhlejší vysočinou ostrova se&nbsp;zdálo být skalnaté pobřeží, které se&nbsp;táhlo šikmo od&nbsp;předhoří na&nbsp;severu zálivu až&nbsp;k&nbsp;pravému břehu řeky. Severní část krajiny byla naznačena na&nbsp;mapě jako vyprahlá písčina, zatímco za&nbsp;řekou se&nbsp;prostíral ohromný močál až&nbsp;k&nbsp;ostrému mysu na&nbsp;jihu ostrova. Na&nbsp;severovýchodě a&nbsp;jihovýchodě se&nbsp;táhla dlouhá pásma písčin, značně se&nbsp;lišících od&nbsp;pobřeží zálivu Seagulla.</span></p>
        <p class="chunk" data-nb-ref-number="56" id="chunk56" data-nb-words="39" data-nb-chars="251"><span class="idea" data-nb-ref-number="56" id="idea56" data-nb-words="39" data-nb-chars="251">Podle měřítka naznačeného na&nbsp;spodním okraji mapy, obnášela největší délka ostrova asi padesát mil od&nbsp;severu na&nbsp;jih, největší šířka pak od&nbsp;východu na&nbsp;západ asi pětadvacet mil. Obvod, s&nbsp;přihlédnutím k&nbsp;nepravidelnostem pobřeží, měřil asi sto padesát mil.</span></p>
        <p class="chunk" data-nb-ref-number="57" id="chunk57" data-nb-words="18" data-nb-chars="128"><span class="idea" data-nb-ref-number="57" id="idea57" data-nb-words="18" data-nb-chars="128">Ke&nbsp;kterému souostroví Polynésie by&nbsp;tento ostrov patřil, zda ležel uprostřed Tichého oceánu osamocen, to&nbsp;nemohli chlapci zjistit.</span></p>
        <p class="chunk" data-nb-ref-number="58" id="chunk58" data-nb-words="37" data-nb-chars="248"><span class="idea" data-nb-ref-number="58" id="idea58" data-nb-words="37" data-nb-chars="248">Ze&nbsp;všeho vyšlo najevo, že&nbsp;trosečníci ze&nbsp;Seagulla museli hledat obydlí trvalé, nikoliv jen dočasné. A&nbsp;protože jeskyně jim poskytovala výborný útulek, bylo vhodné přemístit sem veškerý náklad dříve, než by&nbsp;první zimní bouře dokončily rozklad škuneru.</span></p>
        <p class="chunk" data-nb-ref-number="59" id="chunk59" data-nb-words="37" data-nb-chars="203"><span class="idea" data-nb-ref-number="59" id="idea59" data-nb-words="37" data-nb-chars="203">Jednalo se&nbsp;nyní o&nbsp;neodkladný návrat do&nbsp;ležení. Gordon byl již asi velice znepokojený – vždyť již uplynuly tři dny, co&nbsp;Briant odešel se&nbsp;svými druhy – a&nbsp;mohl se&nbsp;obávat, že&nbsp;se&nbsp;jim přihodilo nějaké neštěstí.</span></p>
        <p class="chunk" data-nb-ref-number="60" id="chunk60" data-nb-words="55" data-nb-chars="332"><span class="idea" data-nb-ref-number="60" id="idea60" data-nb-words="55" data-nb-chars="332">Na&nbsp;radu Brianta bylo usneseno, že&nbsp;se&nbsp;vrátí ještě téhož dne, a&nbsp;sice v&nbsp;jedenáct hodin dopoledne. Nebylo zapotřebí překonávat strmou pobřežní vysočinu, neboť mapa jasně ukazovala, že&nbsp;nejkratší cesta vedla po&nbsp;pravém břehu řeky, která plynula od&nbsp;východu k&nbsp;západu. Od&nbsp;zálivu je&nbsp;dělilo asi sedm mil, a&nbsp;ty&nbsp;mohli urazit během několika hodin.</span></p>
        <p class="chunk" data-nb-ref-number="61" id="chunk61" data-nb-words="32" data-nb-chars="231"><span class="idea" data-nb-ref-number="61" id="idea61" data-nb-words="32" data-nb-chars="231">Avšak dříve, než odešli, chtěli chlapci prokázat poslední poctu francouzskému trosečníkovi. Vykopali hrob u&nbsp;paty téhož stromu, do&nbsp;jehož kůry vyřezal François Baudouin začáteční písmena svého jména, a&nbsp;místo označili dřevěným křížem.</span></p>
        <p class="chunk" data-nb-ref-number="62" id="chunk62" data-nb-words="55" data-nb-chars="331"><span class="idea" data-nb-ref-number="62" id="idea62" data-nb-words="55" data-nb-chars="331">Když skončili tento čin úcty a&nbsp;lásky k&nbsp;bližnímu, vrátili se&nbsp;všichni čtyři k&nbsp;jeskyni a&nbsp;zatarasili její vchod, aby tam nevnikla zvěř. Potom pojedli, co&nbsp;jim ještě zbylo z&nbsp;potravin, a&nbsp;vykročili podél pobřežní vysočiny po&nbsp;pravém břehu řeky. Za&nbsp;hodinu dorazili k&nbsp;místu, kde vápencové skály změnily směr, táhnouce se&nbsp;šikmo na&nbsp;severozápad.</span></p>
        <p class="chunk" data-nb-ref-number="63" id="chunk63" data-nb-words="20" data-nb-chars="127"><span class="idea" data-nb-ref-number="63" id="idea63" data-nb-words="20" data-nb-chars="127">Pokud se&nbsp;ubírali podél břehu řeky, cesta jim ubíhala, protože jim téměř nic nepřekáželo, pouze několik stromů, křovin a&nbsp;travin.</span></p>
        <p class="chunk" data-nb-ref-number="64" id="chunk64" data-nb-words="97" data-nb-chars="569"><span class="idea" data-nb-ref-number="64" id="idea64" data-nb-words="97" data-nb-chars="569">Briant, který předvídal, že&nbsp;řeka spojuje jezero se&nbsp;zálivem Seagulla, ji&nbsp;ani chvíli nespustil z&nbsp;očí. Myslel si, že&nbsp;by&nbsp;po&nbsp;jejím horním toku buď člun, nebo vor mohl být zcela pohodlně dopraven pomocí lan či&nbsp;tyčí – čímž by&nbsp;byla usnadněna doprava veškerého materiálu, zvláště kdyby bylo využito i&nbsp;přílivu, jehož účinky byly pociťovány až&nbsp;u&nbsp;jezera. Bylo důležité, aby proud nebyl rušen víry, aby nebyl někde příliš mělký nebo zúžený, takže by&nbsp;se&nbsp;nehodil k&nbsp;plavbě. Nic takového tu&nbsp;však nebylo. V&nbsp;délce tří mil od&nbsp;svého výtoku z&nbsp;jezera jevila řeka nejlepší podmínky splavnosti.</span></p>
        <p class="chunk" data-nb-ref-number="65" id="chunk65" data-nb-words="33" data-nb-chars="211"><span class="idea" data-nb-ref-number="65" id="idea65" data-nb-words="33" data-nb-chars="211">Avšak asi ve&nbsp;čtyři hodiny odpoledne museli cestu podél břehu řeky opustit. Pravý břeh tu&nbsp;náhle přecházel v&nbsp;širokou a&nbsp;mělkou slatinu, přes kterou se&nbsp;nemohli odvážit. Bylo proto nejmoudřejší nastoupit cestu lesem.</span></p>
        <p class="chunk" data-nb-ref-number="66" id="chunk66" data-nb-words="43" data-nb-chars="261"><span class="idea" data-nb-ref-number="66" id="idea66" data-nb-words="43" data-nb-chars="261">Briant, s&nbsp;kompasem v&nbsp;ruce, zamířil na&nbsp;severozápad, aby se&nbsp;co&nbsp;nejkratší cestou dostali k&nbsp;zálivu Seagulla. Tu&nbsp;se&nbsp;však značně zdrželi, neboť vysoké trávy tvořily spletité houštiny. Kromě toho se&nbsp;po&nbsp;západu slunce rozkládala pod klenbou bříz, sosen a&nbsp;buků téměř tma.</span></p>
        <p class="chunk" data-nb-ref-number="67" id="chunk67" data-nb-words="68" data-nb-chars="409"><span class="idea" data-nb-ref-number="67" id="idea67" data-nb-words="68" data-nb-chars="409">Za&nbsp;velice unavujících okolností putovali již dvě hodiny. Když obešli slatinu, která se&nbsp;prostírala hlouběji na&nbsp;jih, bylo skutečně nejlepší, aby se&nbsp;dali opět po&nbsp;toku řeky, která se&nbsp;vlévala, jak dokazovala mapa, do&nbsp;zálivu Seagulla. Avšak zacházka byla již tak značná, že&nbsp;ani Briant, ani Doniphan nechtěli ztrácet čas vyhledáváním toho směru. Šli lesem dál a&nbsp;dál a&nbsp;v&nbsp;sedm hodin večer si&nbsp;byli jisti, že&nbsp;zabloudili.</span></p>
        <p class="chunk" data-nb-ref-number="68" id="chunk68" data-nb-words="21" data-nb-chars="120"><span class="idea" data-nb-ref-number="68" id="idea68" data-nb-words="21" data-nb-chars="120">Byli snad nuceni strávit noc pod stromy? Toho by&nbsp;se&nbsp;ovšem nezalekli, avšak neměli již potravu a&nbsp;usilovně se&nbsp;hlásil hlad.</span></p>
        <p class="chunk" data-nb-ref-number="69" id="chunk69" data-nb-words="14" data-nb-chars="91"><span class="idea" data-nb-ref-number="69" id="idea69" data-nb-words="14" data-nb-chars="91">„Dál, kupředu!“ povzbuzoval Briant. „Dáme-li se&nbsp;na&nbsp;západ, podaří se&nbsp;nám dorazit do&nbsp;ležení.“</span></p>
        <p class="chunk" data-nb-ref-number="70" id="chunk70" data-nb-words="20" data-nb-chars="123"><span class="idea" data-nb-ref-number="70" id="idea70" data-nb-words="20" data-nb-chars="123">„Jen aby mapa neobsahovala falešné údaje,“ pochyboval Doniphan, „a kdo ví, je-li to&nbsp;stejná řeka, která se&nbsp;vlévá do&nbsp;zálivu!“</span></p>
        <p class="chunk" data-nb-ref-number="71" id="chunk71" data-nb-words="7" data-nb-chars="39"><span class="idea" data-nb-ref-number="71" id="idea71" data-nb-words="7" data-nb-chars="39">„Proč by&nbsp;měla být tato mapa nesprávná?“</span></p>
        <p class="chunk" data-nb-ref-number="72" id="chunk72" data-nb-words="7" data-nb-chars="38"><span class="idea" data-nb-ref-number="72" id="idea72" data-nb-words="7" data-nb-chars="38">„A proč by&nbsp;měla být správná, Briante?“</span></p>
        <p class="chunk" data-nb-ref-number="73" id="chunk73" data-nb-words="40" data-nb-chars="279"><span class="idea" data-nb-ref-number="73" id="idea73" data-nb-words="40" data-nb-chars="279">Bylo zjevné, že&nbsp;Doniphan, jenž svou porážku dosud nestrávil, tvrdošíjně hájil mínění, že&nbsp;mapě trosečníka nemohli příliš důvěřovat. Dopouštěl se&nbsp;křivdy, neboť podle toho, jak sám už&nbsp;část ostrova poznal, musel uznat, že&nbsp;práci Françoise Baudouina nemohly být vytýkány nesrovnalosti.</span></p>
        <p class="chunk" data-nb-ref-number="74" id="chunk74" data-nb-words="12" data-nb-chars="65"><span class="idea" data-nb-ref-number="74" id="idea74" data-nb-words="12" data-nb-chars="65">Briant nepokládal za&nbsp;vhodné hádat se&nbsp;o&nbsp;tom a&nbsp;kráčel rozhodně dál.</span></p>
        <p class="chunk" data-nb-ref-number="75" id="chunk75" data-nb-words="18" data-nb-chars="102"><span class="idea" data-nb-ref-number="75" id="idea75" data-nb-words="18" data-nb-chars="102">V&nbsp;osm hodin se&nbsp;již nemohli orientovat, byla úplná tma. A&nbsp;ještě se&nbsp;nedostali na&nbsp;okraj nekonečného lesa.</span></p>
        <p class="chunk" data-nb-ref-number="76" id="chunk76" data-nb-words="6" data-nb-chars="42"><span class="idea" data-nb-ref-number="76" id="idea76" data-nb-words="6" data-nb-chars="42">Náhle vrcholky stromů prokmitla jasná zář.</span></p>
        <p class="chunk" data-nb-ref-number="77" id="chunk77" data-nb-words="5" data-nb-chars="27"><span class="idea" data-nb-ref-number="77" id="idea77" data-nb-words="5" data-nb-chars="27">„Co je&nbsp;to?“ zvolal Service.</span></p>
        <p class="chunk" data-nb-ref-number="78" id="chunk78" data-nb-words="5" data-nb-chars="36"><span class="idea" data-nb-ref-number="78" id="idea78" data-nb-words="5" data-nb-chars="36">„Snad padající hvězda!“ řekl Wilcox.</span></p>
        <p class="chunk" data-nb-ref-number="79" id="chunk79" data-nb-words="11" data-nb-chars="86"><span class="idea" data-nb-ref-number="79" id="idea79" data-nb-words="11" data-nb-chars="86">„Nikoliv, to&nbsp;je&nbsp;signální raketa!“ vysvětloval Briant, „raketa vystřelená ze&nbsp;Seagulla.“</span></p>
        <p class="chunk" data-nb-ref-number="80" id="chunk80" data-nb-words="10" data-nb-chars="76"><span class="idea" data-nb-ref-number="80" id="idea80" data-nb-words="10" data-nb-chars="76">„A tedy Gordonovo znamení!“ zvolal Doniphan, jenž ihned odpověděl výstřelem.</span></p>
        <p class="chunk" data-nb-ref-number="81" id="chunk81" data-nb-words="31" data-nb-chars="177"><span class="idea" data-nb-ref-number="81" id="idea81" data-nb-words="31" data-nb-chars="177">Pustili se&nbsp;směrem jedné z&nbsp;hvězd, když tu&nbsp;nová raketa zaplála tmou, a&nbsp;Briant se&nbsp;svými druhy, když zamířil směrem, kde zazářila, došli za&nbsp;tři čtvrtě hodiny do&nbsp;ležení lodi Seagull.</span></p>
        <p class="chunk" data-nb-ref-number="82" id="chunk82" data-nb-words="19" data-nb-chars="131"><span class="idea" data-nb-ref-number="82" id="idea82" data-nb-words="19" data-nb-chars="131">Starostlivého Gordona napadlo, že&nbsp;by&nbsp;mohli zabloudit, a&nbsp;vystřelil několik signálních raket, aby jim naznačil směr, kde leží škuner.</span></p>
        <p class="chunk" data-nb-ref-number="83" id="chunk83" data-nb-words="17" data-nb-chars="111"><span class="idea" data-nb-ref-number="83" id="idea83" data-nb-words="17" data-nb-chars="111">Nebýt této skvělé myšlenky, Briant, Doniphan, Service a&nbsp;Wilcox by&nbsp;po&nbsp;své námaze neodpočívali na&nbsp;lůžkách jachty.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./dva_roky_prazdnin_01.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>