<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection3">
<h2 class="e-booknadpis">XI. KAPITOLA</h2>

<p class="e-bookprozatextuprostredtucne">První zařízení uvnitř French Cavern –
Vyprázdnění voru – Návštěva u hrobu trosečníka – Gordon a Doniphan – Postavení
kamen – Srstnatá a pernatá zvěř – Nandu – Serviceho úmysly – Zima se blíží</p>

<p class="e-booktirazacitacetext">Skládání z voru se dělo za
radostných výkřiků malých, pro které každá změna obyčejného života byla novou
hrou. Dole poskakoval po břehu jako kůzlátko, Iverson a Jenkins se proháněli
podél jezera, zatímco Costar vzal Moka stranou a řekl mu:</p>

<p class="e-bookprozatext">„Tys nám slíbil dobrý oběd, viď, černochu?“</p>

<p class="e-bookprozatext">„Z toho nic nebude, pane Costare,“ odpověděl Moko.</p>

<p class="e-bookprozatext">„A proč?“</p>

<p class="e-bookprozatext">„Protože nemám dnes ani čas, abych uvařil oběd!“</p>

<p class="e-bookprozatext">„Jakže, my nebudeme ani obědvat?“</p>

<p class="e-bookprozatext">„Ne, ale večeřet, a dropi vám budou výtečně chutnat!“</p>

<p class="e-bookprozatext">A Moko se dal do smíchu, ukazuje řadu bílých zubů.</p>

<p class="e-bookprozatext">Chlapec, který mu dal přátelský štulec, odběhl za
svými kamarády. Briant jim pak přikázal, aby se nevzdalovali a byli neustále v jeho
blízkosti.</p>

<p class="e-bookprozatext">„Ty s nimi nepůjdeš?“ zeptal se svého bratra.</p>

<p class="e-bookprozatext">„Ne, jsem raději zde,“ odpověděl Jacques.</p>

<p class="e-bookprozatext">„Ale udělal bys lépe, kdyby ses více pohyboval,“ radil
Briant. „Nejsem s tebou spokojen, Jacquesi! Ty neustále něco tajíš! Nebo jsi
snad nemocný?“</p>

<p class="e-bookprozatext">„Ne, bratře, nic mi není.“</p>

<p class="e-bookprozatext">Stále stejná odpověď, která Briantovi vůbec nestačila,
takže se rozhodl, že této věci musí přijít na kloub, i kdyby to mělo vyvolat
hádku s tímto malým tvrdohlavcem.</p>

<p class="e-bookprozatext">Avšak ani hodinu nesměli promarnit, pokud chtěli
strávit tuto noc ve French Cavern.</p>

<p class="e-bookprozatext">Nejdříve se jednalo o to, aby navštívili jeskyni ti,
kteří ji dosud neznali. Když byl vor pevně uvázán ke břehu uprostřed zátoky,
kam proud řeky nezasahoval, žádal Briant své druhy, aby ho následovali. Plavčík
nesl lodní svítilnu, jejíž plamen, zesílený zvětšujícími skly, šířil velice
jasné světlo.</p>

<p class="e-bookprozatext">Nejprve uvolnili otvor. Jak Briant a Doniphan otvor
větvemi zatarasili, tak byl nalezen. Tedy ani lidská bytost, ani zvíře se nepokusily
vniknout do French Cavern.</p>

<p class="e-bookprozatext">Když odstranili větve, vnikli všichni úzkým otvorem
dovnitř. Září lodní svítilny byla jeskyně osvětlena mnohem lépe než planoucí
loučí nebo svitem hrubých svíček trosečníka, jak se stalo předtím.</p>

<p class="e-bookprozatext">„Aj, tady budeme pěkně namačkáni!“ podotkl Baxter,
který přeměřil prostor jeskyně.</p>

<p class="e-bookprozatext">„To nevadí!“ zvolal Garnett. „Postavíme lůžka nad sebe
jako v kabině lodi.“</p>

<p class="e-bookprozatext">„A proč?“ ozval se Wilcox, „stačí, když je pravidelně
rozestavíme po zemi.“</p>

<p class="e-bookprozatext">„A to nám pak nezbude ani místo, abychom mohli sem a tam
chodit,“ mínil Webb.</p>

<p class="e-bookprozatext">„Nuže, nebudeme zkrátka sem a tam chodit,“ odpověděl
Briant, „nemáš lepší nápad, Webbe?“</p>

<p class="e-bookprozatext">„Ne, ale…“</p>

<p class="e-bookprozatext">„Ale,“ pokračoval Service, „hlavní je, že máme alespoň
přístřeší! Mám za to, že si snad Webb nemyslel, že zde najde úplné obydlí se
salonem, jídelnou, ložnicí, předsíní, kuřárnou a koupelnou…“</p>

<p class="e-bookprozatext">„Ne,“ řekl Cross, „potřebujeme jen místo, kde bychom
mohli postavit kamna.“</p>

<p class="e-bookprozatext">„Ta postavím venku,“ vysvětloval Moko.</p>

<p class="e-bookprozatext">„To by bylo při špatném počasí velice nepohodlné,“
poznamenal Briant. „Ostatně si myslím, že již zítra budeme moci kamna ze <span class="e-bookdejapoznamkychar">Seagullu</span> postavit zrovna zde…“</p>

<p class="e-bookprozatext">„Kamna… v jeskyni, kde budeme jíst, kde budeme spát!“
prohodil Doniphan hlasem plným nevole.</p>

<p class="e-bookprozatext">„Alespoň budeš cítit vůni, milý lorde Doniphane!“
zvolal Service a hlasitě se smál.</p>

<p class="e-bookprozatext">„Až budu chtít, ty kuchyňko!“ osopil se pyšný chlapec
a svraštil obočí.</p>

<p class="e-bookprozatext">„Dobrá!“ pospíšil si říci Gordon. „Ať už je to
příjemné, nebo nepříjemné, musíme se zpočátku uspokojit s tím, co je. Ostatně
zatímco nám budou kamna sloužit k vaření, budou zároveň vytápět jeskyni.
Abychom získali větší prostor vydlabáním jiných místností v této skalní hmotě,
na tu práci budeme mít celou zimu, pokud ji však bude možné provést. Přijměme
French Cavern tak, jak je, a zařiďme se tu, jak to půjde nejlépe.“</p>

<p class="e-bookprozatext">Po jídle byly přineseny žíněnky a lůžka rozložena v řadě
na písku. Ačkoliv byla položena jedno vedle druhého, nemohly si děti, zvyklé na
úzké kabiny škuneru, naříkat na nepohodlí.</p>

<p class="e-bookprozatext">Tímto sestavováním se zaměstnávali až do večera.
Veliký stůl jachty byl postaven doprostřed jeskyně a Garnett, jemuž malí přinášeli
různé nádobí z voru, je rozkládal po stole.</p>

<p class="e-bookprozatext">Moko, jemuž byl Service neustále po ruce, se činil,
jak mohl. Krb postavený mezi dvěma balvany při svahu strmého pobřeží byl živen
suchým dřevem, které Webb a Wilcox nasbírali pod stromy na břehu. V šest hodin
se vařil veliký měděnec, plný bisque – tedy polévky <span class="calibre16">z rybího masa, které stačilo, aby přešla několikaminutovým varem –,</span>
a vydával velice příjemnou vůni. Kromě toho se pekl tucet tinam, pečlivě
oškubaných a napíchnutých na rožni, nad plápolavým ohněm a Costar měl
neobyčejnou chuť ještě si opéci kus sucharu. A zatímco Dole a Iverson svědomitě
točili rožněm, sledoval Phann velice výmluvně jejich pohyby. Před sedmou
hodinou se všichni shromáždili v jediné místnosti French Cavern – jídelně a ložnici
zároveň. Všechno ze <span class="e-bookdejapoznamkychar">Seagulla,</span>
stolice, polní lenošky a židle pletené z rákosí, byly současně přineseny s lavicemi
z bývalé místnosti pro mužstvo. Mladí stolovníci, obsluhováni Mokem a obsluhujíce
sami sebe, pak znamenitě hodovali. Horká polévka, kus cornbeefu, pečené tinamy,
chlebové suchary a čerstvá voda, rozředěná desetinou brandy, jako zákusek pak
kus chesterského sýra a několik sklenic sherry je odškodnily za hubené obědy
posledních dnů. Ačkoliv byl jejich stav na pováženou, byli malí unášeni
veselostí svého věku a Briant si dával pozor, aby je nějak v projevech radosti
neomezoval nebo okřikoval jejich smích.</p>

<p class="e-bookprozatext">Den byl pracný. Když ukojili hlad, toužil již každý
jen po odpočinku. Avšak Gordon, veden pocitem zbožné úcty, navrhl svým kamarádům,
aby nejdříve navštívili hrob Françoise Baudouina, jehož obydlí nyní zaujali.</p>

<p class="e-bookprozatext">Noc se skláněla nad jezerem a jeho vody se leskly
posledními paprsky dne. Chlapci, když obešli roh pobřežní vysočiny, se
zastavili před nevysokou mohylou, nad níž se zdvihal malý dřevěný kříž. A tu
před tímto hrobem, malí klečíce a starší se skloněnou hlavou, modlili se
vroucně k Bohu za duši trosečníka.</p>

<p class="e-bookprozatext">V devět hodin byli již na žíněnkách a jen se zahalili
do pokrývek, už spali spánkem spravedlivých. Jediný Wilcox a Doniphan, na které
připadla tu noc stráž, udržovali veliký oheň před vchodem jeskyně, jenž měl zahřívat
její vnitřek a zároveň je chránit před nebezpečnými návštěvníky.</p>

<p class="e-bookprozatext">Druhý den, 9. května, a po celé následující tři dny
byly ruce všech zaměstnány skládáním z voru. Západní větry již sháněly temné
mraky zvěstující dobu dešťů, dokonce snad dobu sněhů. Teplota skutečně téměř
nepřestoupila nulový stupeň teploměru a vyšší vzduchové vrstvy byly jistě již
mrazivé. Bylo tedy vhodné všechno, co podléhalo zkáze, jako střelivo, pevné i tekuté
potraviny, ukrýt ve French Cavern.</p>

<p class="e-bookprozatext">Po několik těch dní ani lovci nevyšli na lov, neboť
naléhavá práce jim v tom bránila. Ale protože byl dostatek vodní zvěře na
jezeře i na močále na levém břehu řeky, Moko neměl nikdy nedostatek. Bekasiny,
kachny i potápky daly často Doniphanovi příležitost k několika šťastným
výstřelům z pušky.</p>

<p class="e-bookprozatext">Přesto ale starostlivý Gordon pozoroval, že lov – a to
i nejvýnosnější – stál mnoho olova i střelného prachu. Záleželo mu především
na tom, aby se šetřilo střelivem, které měl podrobně zaznamenané ve svém
zápisníku. Doporučoval proto Doniphanovi, aby neplýtval výstřely.</p>

<p class="e-bookprozatext">„Jedná se tu o celou naši budoucnost,“ vysvětloval mu.</p>

<p class="e-bookprozatext">„Souhlasím,“ odpověděl Doniphan, „ale podobně je
nutné, abychom šetřili našimi zásobami. Jak bychom litovali, že jsme se jich
zbavili, až se jednou naskytne příležitost opustit ostrov…“</p>

<p class="e-bookprozatext">„Opustit ostrov?“ podivil se Gordon. „Jsme snad
schopni, abychom postavili loď, která by se mohla pustit na oceán?“</p>

<p class="e-bookprozatext">„A proč ne, Gordone, je-li blízko pevnina…? Věř mi, že
nemám vůbec žádnou chuť zemřít zde jako Briantův krajan…“</p>

<p class="e-bookprozatext">„Budiž,“ odpověděl Gordon, „avšak dříve, než pomyslíme
na odchod odtud, budeme si muset zvyknout na myšlenku, že zde snad budeme žít
mnoho a mnoho roků.“</p>

<p class="e-bookprozatext">„Podívejme na Gordona!“ zvolal Doniphan. „Jsem si
jistý, že by bylo úchvatné založit zde osadu…“</p>

<p class="e-bookprozatext">„Zajisté, když nám nezbude nic jiného.“</p>

<p class="e-bookprozatext">„Gordone, myslím, že pro svůj vrtoch nezískáš mnoho
přívrženců – ani svého přítele Brianta.“</p>

<p class="e-bookprozatext">„Na rozhovor o tom máme dost času,“ odvětil Gordon. „A
co se týká Brianta, dovol, abych ti, Doniphane, řekl, že mu velice křivdíš. Je
to dobrý kamarád, který nám dal již mnoho důkazů své obětavosti.“</p>

<p class="e-bookprozatext">„Ovšem, Gordone,“ prohodil Doniphan opět svým
pohrdavým tónem, který si nemohl odvyknout, „Briant má všechny skvělé
vlastnosti. To je nějaký hrdina!“</p>

<p class="e-bookprozatext">„Nikoliv, Doniphane, má také vady, jako my. Avšak
tvoje vystupování proti němu může vést k nesvornosti, která by naše postavení
ještě více zhoršila. Brianta všichni ctí.“</p>

<p class="e-bookprozatext">„Ó, všichni!“</p>

<p class="e-bookprozatext">„Nebo alespoň většina jeho druhů. Skutečně nevím, proč
Wilcox, Cross, Webb a ty se s ním nemůžete shodnout. Říkám ti to, Doniphane,
jen tak mimochodem a jsem si jistý, že si to rozmyslíš.“</p>

<p class="e-bookprozatext">„Už je všechno rozmyšleno, Gordone!“</p>

<p class="e-bookprozatext">Gordon dobře pozoroval, že domýšlivý chlapec není
nijak nakloněn řídit se jeho radou, a to ho rmoutilo, neboť předvídal, že by z toho
mohly vzejít příště vážné neshody.</p>

<p class="e-bookprozatext">Jak už bylo řečeno, úplné vyklizení voru vyžadovalo
tři dny. Zbývalo ještě rozložit základy a vrchní část voru, aby latí a prken
bylo použito k vybavení vnitřku French Cavern.</p>

<p class="e-bookprozatext">Avšak veškerý materiál se nevešel, bohužel, do
jeskyně, a kdyby se nepodařilo ji zvětšit, byli by nuceni postavit boudu, kam
by ukryli balíky před nevlídným počasím.</p>

<p class="e-bookprozatext">Prozatím byly na Gordonovu radu tyto předměty složeny
v koutě pobřežní výšiny a přikryty dehtovanými konopnými rohožemi, které kdysi
sloužily jako ochrana světlíku a budky nad schodištěm ztroskotané jachty.</p>

<p class="e-bookprozatext">Během 13. května se dali Baxter, Briant a Moko do
sestavení kamen, jež byla na válcích dovlečena až dovnitř French Cavern. Tam je
postavili k pravé zdi poblíž vchodu, aby měla dobrý tah. Pokud se jednalo o zřízení
kouřovodu, nebyli dlouho na rozpacích. Protože vápenná skalní hmota byla měkká,
podařilo se Baxterovi vydlabat otvor, do něhož byla zasazena roura, takže kouř
mohl odcházet pouze ven. Odpoledne, když plavčík v kamnech zatopil, mohl spokojeně
tvrdit, že zcela vyhovovala jeho přání. Tak byla zajištěna úprava pokrmů i za
nejnepříznivějšího počasí.</p>

<p class="e-bookprozatext">Následující týden se mohli Doniphan, Webb, Wilcox a Cross,
<span class="calibre16">k nimž se ještě přidal Garnett a Service,
oddat svým loveckým choutkám</span>. Jednoho dne si zašli do březového a bukového
lesa, asi půl míle od French Cavern při břehu jezera. Tu na několika místech objevili
stopy lidské práce. Byly tam jámy vykopané v zemi, pokryté větvemi, jež byly
dost hluboké, takže zvěř, která do nich padla, nemohla odtud uniknout.</p>

<p class="e-bookprozatext">Avšak podle jejich stavu se dalo soudit, že byly
zhotoveny již před mnoha roky, a v jedné z nich se ještě nacházely zbytky
zvířete, jehož druh nebylo již možné rozeznat.</p>

<p class="e-bookprozatext">„V každém případě jsou to kosti velikého zvířete,“ soudil
Wilcox, jenž se rychle spustil do jámy a vynesl několik končetin, časem zbělených.</p>

<p class="e-bookprozatext">„Byl to čtyřnožec, podle kostí jeho čtyř nohou,“
připojil Webb.</p>

<p class="e-bookprozatext">„Pokud zde však nejsou zvířata s pěti nohama,“
žertoval Service, „a pak to mohla být jen ovce nebo nějaké vzrostlé tele.“</p>

<p class="e-bookprozatext">„Ty nikdy nepřestaneš se svými žerty, Servici!“ káral
ho Cross.</p>

<p class="e-bookprozatext">„Smích přece není zakázán,“ odbyl jej Garnett.</p>

<p class="e-bookprozatext">„Nad veškerou pochybnost je,“ ujal se slova Doniphan, „že
zvíře bylo asi neobyčejně silné. Pozorujte jen sílu lebky a jeho chrupu, dosud
ozbrojeného špičáky. Ať si jen Service vtipkuje se svými telaty a tržními
ovcemi, jak má ve zvyku. Avšak kdyby tak tento čtyřnožec oživl, myslím, že by
ho smích přešel.“</p>

<p class="e-bookprozatext">„Dobře tak!“ zvolal Cross, jenž byl vždy připravený
chválit pádné odpovědi svého bratrance.</p>

<p class="e-bookprozatext">„Myslíš tedy,“ zeptal se Webb Doniphana, „že to byla
šelma?“</p>

<p class="e-bookprozatext">„Ano, vůbec o tom nepochybuji!“</p>

<p class="e-bookprozatext">„Snad lev…? Tygr…?“ zeptal se Cross, který se nezdál
být příliš zastrašen.</p>

<p class="e-bookprozatext">„Jestli ne právě tygr nebo lev,“ odpověděl Doniphan, „tedy
alespoň jaguár nebo puma.“</p>

<p class="e-bookprozatext">„Musíme si tedy dávat pozor!“ řekl Webb.</p>

<p class="e-bookprozatext">„A nesmíme se odvažovat příliš daleko!“ dodal Cross.</p>

<p class="e-bookprozatext">„Poslouchej, Phanne,“ řekl Service, obraceje se k psovi,
„tady jsou veliké šelmy.“</p>

<p class="e-bookprozatext">Phann odpověděl veselým štěkotem, jenž neprozrazoval strach.</p>

<p class="e-bookprozatext">Poté se mladí lovci chystali k návratu do French Cavern.</p>

<p class="e-bookprozatext">„Mám nápad,“ řekl Wilcox. „Co kdybychom pokryli tuto
jámu novými větvemi? Možná že tak chytíme zase nějaké zvíře.“</p>

<p class="e-bookprozatext">„Jak chceš, Wilcoxi,“ odpověděl Doniphan, „já však
vždy raději střílím po zvěři na svobodě, než abych ji vraždil na dně jámy.“</p>

<p class="e-bookprozatext">Mluvil z něho sportovní lovec, celkem však Wilcox
projevoval své přirozené vlohy zřizovat pasti a jámy, poněvadž byl praktičtější
než Doniphan.</p>

<p class="e-bookprozatext">Dal se bez váhání do provedení svého nápadu. Jeho
druzi mu pomohli osekat větve ze sousedních stromů. Nejdelší z nich byly
položeny napříč, a to tak, že jejich listí úplně zakrylo otvor jámy. Byla to
dost primitivní past, ale bylo jí častokrát s dobrými výsledky používáno
zálesáky pamp.</p>

<p class="e-bookprozatext">Ke snazšímu vyhledání místa, kde se jáma nacházela,
udělal si Wilcox znamení na několika stromech až k okraji lesa, a poté se vrátili
všichni do French Cavern.</p>

<p class="e-bookprozatext">Tyto lovy dávaly vždy hojnou kořist. Pernatou zvěří se
to zde jen hemžilo. Nepočítaje dropy a tinamy, bylo tu nesčetné množství
mořských vlaštovek, jejichž bíle tečkované peří připomínalo perličky, lesních
holubů, kteří létali v hejnech, a antarktických hus, které byly velmi chutné,
když byly zvláštní přípravou zbaveny olejnaté příchuti. Ze srstnaté zvěře zde
byli takzvaní <span class="e-bookdejapoznamkychar"><span class="calibre24">tukotukové</span></span>,
druh hlodavců, kteří mohli být upraveni jako králíci, pak <span class="e-bookdejapoznamkychar"><span class="calibre24">mary, podobné</span></span>
zajícům šedočervené barvy s černým půlměsícem na ocase, které poskytovaly
rovněž skvělou pochoutku, druh pásovců nazývaných <span class="e-bookdejapoznamkychar">pichis</span><a title="" href="../Text/dva_roky_prazdnin_93.html#_ftn12" class="pcalibre pcalibre1" id="_ftnref12"><span class="msofootnotereference"><i class="calibre15"><span class="calibre13"><span class="msofootnotereference"><span class="calibre14">[12]</span></span></span></i></span></a>,
savců se šupinatým pancířem, jejichž maso bylo výtečné, pak malí divocí vepři
pekari a konečně takzvaní <span class="e-bookdejapoznamkychar">guaculis,</span>
podobající se jelenům i svou plachostí.</p>

<p class="e-bookprozatext">Doniphan zastřelil několik těchto zvířat. Protože však
nebylo vůbec snadné se k nim přiblížit, byla spotřeba olova i střelného prachu
nepoměrná k dosaženému výsledku, což mladého lovce mrzelo. To také bylo
příčinou výčitek ze strany Gordona – výčitek, kterými byli zahrnuti i jeho
společníci.</p>

<p class="e-bookprozatext">Při jedné vycházce nasbírali docela slušnou zásobu
dvou užitečných rostlin, které Briant našel již při své první výpravě k jezeru.
Byl to divoký celer, který bujel na vlhkých místech, a řeřicha, jejíž mladé,
sotva ze země vykukující výhonky dávaly výborný prostředek proti kurdějím. Ze
zdravotních důvodů se tyto rostliny objevily při každém obědě.</p>

<p class="e-bookprozatext">Protože led ještě nepokryl ani hladinu jezera, ani
řeky, chytali na udice pstruhy a jakýsi druh štik, které byly velmi chutné,
ačkoliv si museli dávat pozor na jejich četné kůstky. Konečně jednoho dne
přiběhl Iverson s jásotem, když nesl pěkného lososa, s nímž dlouho zápolil, div
mu nezlámal udici. Kdyby tedy včas, až by tyto ryby táhly k ústí řeky, se jim
podařilo jimi se zásobit, měli by zajištěnu výbornou potravu na celou zimu.</p>

<p class="e-bookprozatext">Mezitím několikrát navštívili jámu nalíčenou Wilcoxem.
Žádné zvíře se však nechytilo, ačkoliv do ní vložili pořádný kus masa, který
měl navnadit některou šelmu.</p>

<p class="e-bookprozatext">Avšak 17. května se stalo něco zvláštního.</p>

<p class="e-bookprozatext">Toho dne totiž Briant s několika jinými chlapci si
vyšli do lesa, jenž sousedil s pobřežní vysočinou. Jednalo se jim o to, aby
vypátrali, zda v blízkosti French Cavern není ještě jiná přirozená jeskyně,
která by mohla sloužit jako skladiště ostatního materiálu.</p>

<p class="e-bookprozatext">Vtom, když se blížili k jámě, zaslechli chraptivé
skřeky vycházející zdola.</p>

<p class="e-bookprozatext">Briant, jenž se obrátil na tu stranu, byl ihned
dohoněn Doniphanem, který mu nechtěl dopřát jakékoliv prvenství. Ostatní, s připravenými
puškami, šli několik kroků za nimi, zatímco Phann se plížil, slechy maje napjaté
a ocas zdvižený.</p>

<p class="e-bookprozatext">Měli již jen asi dvacet kroků k jámě, když se křik
zdvojnásobil. Uprostřed pokrývky z větví byl široký otvor, jenž asi vznikl propadem
nějakého zvířete.</p>

<p class="e-bookprozatext">Jaké to bylo zvíře, nemohl nikdo říci. Avšak pro
všechny případy bylo nutné, aby byli připraveni k obraně.</p>

<p class="e-bookprozatext">„Vpřed, Phanne, vpřed!“ volal Doniphan.</p>

<p class="e-bookprozatext">Pes se okamžitě se štěkotem přiblížil, ale nejevil
vůbec žádný neklid.</p>

<p class="e-bookprozatext">Briant s Doniphanem běželi k jámě, nahnuli se nad ni a
volali:</p>

<p class="e-bookprozatext">„Pojďte…! Pojďte!“</p>

<p class="e-bookprozatext">„Není to jaguár?“ zeptal se Webb.</p>

<p class="e-bookprozatext">„Ani puma?“ připojil Cross.</p>

<p class="e-bookprozatext">„Ne!“ odpověděl Doniphan. „Je to dvounohé zvíře,
pštros.“</p>

<p class="e-bookhvezdickystred"></p>
</div>
</body>
</html>