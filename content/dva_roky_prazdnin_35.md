---
title: ''
---

Dne 30. dubna, sotva začalo svítat, spěchal každý po práci.

Jednalo se nyní o to, zřídit podlahu na hlavních základech voru. K tomu bylo použito latí z paluby a ovruby ze Seagulla. Ranami kladiv byly zatlučeny hřeby, a lana, provlečená mezi jednotlivými kusy, pevně spojovala celek.

Tato práce vyžadovala tři dny, přestože se všichni snažili, neboť každá hodina byla drahá. Nad kalužemi skaliska a také při březích řeky se objevila ledová tříšť. Stan, i když oheň uvnitř nikdy nevyhasl, neposkytoval již dostatečný útulek. A i když byli přitulení jeden ke druhému a zahalení do pokrývek, přesto Gordon i ostatní chlapci nemohli odolat chladu. To je tím víc nutilo, aby ukončili své práce a trvale se usadili ve French Cavern. Doufali alespoň, že tam budou moci spíš vzdorovat drsné zimě, která bývala tak krutá v těchto vysokých zeměpisných šířkách.

Je samozřejmé, že podlaha voru byla postavena tak pevně, aby cestou nepovolila, neboť jinak by pohřbili veškerý náklad na dně řeky. Aby předešli takové pohromě, bylo vhodné, aby odjezd odložili o čtyřiadvacet hodin.

„Avšak,“ podotkl Briant, „je v našem zájmu, abychom počkali na 6. květen.“

„A proč?“ zeptal se Gordon.

„Protože pozítří bude Měsíc v novu,“ odpověděl Briant, „a tedy v několika dnech mohou nastat nečasy a bouře. Čím budou prudší, tím víc nám pomohou při plavbě proti proudu. Jen pomysli, Gordone! Kdybychom museli tento těžký vor táhnout provazy nebo odstrkávat tyčemi, nikdy bychom proud nepřekonali…!“

„Máš naprostou pravdu,“ odpověděl Gordon, „vypravíme se o tři dny později.“

Nedopřáli si ani chvíli oddechu, dokud nebyla práce skončena.

3\. května začali s nákladem, který bylo nutné rozdělit, aby vor byl stejnoměrně zatížen. Každý podle svých sil se účastnil této práce. Jenkins, Iverson, Dole a Costar měli za povinnost donést na palubu voru menší předměty, jako nářadí, nádobí a nástroje, kde je Briant s Baxterem soustavně skládali, jak přikazoval Gordon. Pokud se jednalo o těžké předměty, jako byly kamna, kádě na vodu, kotevní vratidlo, železo, plech z pláště lodi a jiné, dále zbytky ze Seagulla, jako žebra, krov, prkna a budka ze schodiště, tato těžší práce, naložit je na loď, byla ponechána větším. Podobně se museli postarat o zásoby potravin, sudy s vínem, pivem a ostatní alkoholické nápoje, nezapomínajíce i na pytle se solí, které byly složeny mezi skalami zálivu. Aby skládání bylo usnadněno, postavil Baxter dva trámy, které připevnil čtyřmi lany. Na konci takovéto, dalo by se říci kozy, byl upevněn skřipec, z něhož se rozbíhaly provazy až k malému, vodorovnému hřídeli lodi, čímž bylo usnadněno vyzdvihovat předměty ze země a spustit je bez nárazu na vor.

Zkrátka, všichni si počínali tak moudře a čile, že 5. května krátce po poledni byl každý předmět již na svém místě. Nyní zbývalo jen rozvázat lana, jimiž byl vor pevně upoután ke břehu. To se mělo stát druhý den ráno v osm hodin, jakmile by příliv začal stoupat od ústí řeky.

Chlapci si nepochybně představovali, že po skončení tohoto díla se budou moci těšit až do večera zaslouženému odpočinku. Ale nebylo tomu tak, poněvadž na Gordonův návrh se museli opět pustit do práce.

„Milí kamarádi,“ řekl, „protože se nyní vzdálíme od zálivu, nebudeme již moci pozorovat oceán, a proto, kdyby se blížila k ostrovu loď, nemohli bychom jí dát znamení. Pokládám tedy za vhodné, že bychom měli vztyčit na pobřežní vysočině stožár a vytáhnout na něj některou z našich vlajek. Doufám, že to stačí, aby tím byla upozorněna posádka lodi, která by plula kolem.“

Tento návrh byl ihned přijat a vysoký stožár ze škuneru, který nebyl použit k postavení voru, byl přivlečen až k úpatí vysočiny, jejíž svah poblíž řeky poskytoval dost snadný výstup. Nicméně bylo velice namáhavé, aby vystoupili po točité stezce vedoucí až ke hřebeni.

Avšak přece jen se jim to podařilo a stožár byl pevně zasazen do země. Potom pomocí šňůry vytáhl Baxter anglickou vlajku, kterou Doniphan ihned pozdravil výstřelem.

„Podívejme!“ obrátil se Gordon k Briantovi, „Doniphan se ujímá držení jménem Anglie!“

„Velice bych se divil, kdyby jí snad už nepatřil!“ podotkl Briant.

A Gordon se nemohl zdržet úšklebku, neboť podle způsobu, jak často mluvíval o „svém ostrově“, se zdálo, že jej pokládal za vlastnictví Ameriky.

Druhý den s východem slunce byli všichni vzhůru. Spěchali se sbalením stanu a dopravou lůžek na vor, kde byly nataženy plachty, aby jim pomáhaly na cestě k vytouženému cíli. Nezdálo se ostatně, že by se museli obávat špatného počasí. Přesto však obrácení směru větru mohlo zanést mraky z oceánu nad ostrov.

V sedm hodin byly přípravy skončeny. Vor byl upraven tím způsobem, že v případě potřeby mohl sloužit dva nebo tři dny jako bydliště. Pokud se jednalo o stravu, zásobil se Moko vším, co bylo nutné pro delší plavbu, a to tak, aby nemusel být rozděláván oheň.

O půl deváté zaujal každý své místo na voru. Starší, opatřeni háky a tyčemi, stáli vpředu, aby tak řídili směr, neboť kormidlo by proti proudu nebylo nic platné.

Krátce před devátou hodinou mohli pozorovat stoupání vody, a temný praskot se ozval v základech voru, který byl dosud přivázaný ke břehu. Po tomto prvním nárazu se již nemuseli obávat, že by vor povolil.

„Pozor!“ zvolal Briant.

„Pozor!“ opakoval Baxter.

Oba stáli u lan, jimiž v přední i zadní části byl vor uvázán, držíce konce lan v rukou.

„Jsme připraveni!“ zvolal Doniphan, stojící s Wilcoxem na nejpřednější části voru.

Briant, když se přesvědčil, že vor se začínal pohybovat působením přílivu, zvolal:

„Přeseknout!“

Jedním rázem byl rozkaz vykonán a uvolněný vor se pomalu nesl mezi oběma břehy a vlekl za sebou jolu.

Všichni se velice radovali, když viděli těžký vor, práci svých rukou, v pohybu. Snad kdyby postavili námořní loď, nebyli se sebou víc spokojeni. Tuto malou ješitnost jim musíme odpustit.

Jak víme, byl pravý břeh, lemovaný stromovím, mnohem vyšší než levý, užší břeh, jenž přecházel do sousedních bažin. Vyhnout se tomuto břehu s vorem, který byl na přídi poněkud tupý a mohl v bažinách snadno uváznout, byl úkol Brianta, Baxtera, Doniphana, Wilcoxe a Moka, kteří se ho snažili ze všech sil splnit, a také hloubka vody dovolovala, že spíš mohli plout podél protějšího břehu.

Vor tedy byl, pokud to bylo možné, udržován při pravém břehu, kde účinek přílivu působil mocněji a kde také bylo více opory pro háky a tyče.

Za dvě hodiny po odjezdu urazili téměř míli cesty. Vor ani jednou nenarazil, a dalo se očekávat, že šťastně a bez pohromy přistane u French Cavern.

Podle dřívějšího Briantova posouzení, protože celý tok, od jezera až k ústí zálivu Seagulla, měřil asi šest mil a za odlivu bylo možné urazit pouze dvě míle, muselo být učiněno několik zastávek, než by dorazili k cíli.

Skutečně v jedenáct hodin začala voda postupně opadávat. V tom okamžiku co nejrychleji spěchali přivázat vor, aby nebyl zanesen zpět k oceánu.

Ovšem k večeru, jakmile by nastal noční příliv, mohli by se vydat na další cestu, ale tím by se určitě vydali do nebezpečí a nejistotě ve tmě.

„Myslím, že by to bylo velice bláhové,“ vysvětloval Gordon, „neboť tak by byl vor vydán nárazům, jimiž by se mohl rozbít. Radil bych tedy, abychom počkali až do rána a využili denního přílivu.“

Tento návrh byl správně obezřetný, a proto s ním všichni souhlasili. Ztratili tím ovšem čtyřiadvacet hodin, avšak toto zpoždění bylo přece jen lepší než vydat do nebezpečí tak drahocenný náklad.

Strávili tedy na tom místě půl dne a prodleli zde i celou noc. Doniphan pak se svými známými průvodci lovu, doprovázený Phannem, nemeškal vystoupit na pravý břeh.

Gordon jim přikázal, aby se příliš nevzdalovali, jinak ať si následky nesou sami. Avšak jejich samolibost byla ukojena, když přinesli dva páry tučných dropů a věnec tinam. Na Mokovu radu měla být tato zvěřina uchována pro první hody, ať už snídani, oběd, nebo večeři, které měly být připraveny ve French Cavern.

Na tomto loveckém výletu nezpozoroval Doniphan v této části lesa vůbec žádné stopy, z nichž by se mohlo soudit o přítomnosti lidských bytostí, ať dávno, či nyní. Ze zvířat se setkal s obrovskými ptáky, které však nemohl poznat, protože zmizeli v houštinách.

Uplynul den a Baxter, Webb a Cross bděli spolu celou noc, neustále připraveni buď více přitáhnout lana voru, nebo je uvolnit, jakmile by se příliv vracel.

Nestala se žádná příhoda. Příští jitro ve tři čtvrtě na deset, když nastal příliv, bylo pokračováno v plavbě za stejných podmínek jako minulý den.

Noc byla chladná. Rovněž i den. Byl již nejvyšší čas, aby byli u cíle. Co by si počali, kdyby voda řeky zamrzla nebo kdyby ledová tříšť, vycházejíc z jezera, plula do zálivu Seagulla? To by jim způsobilo veliké potíže, kterých by mohli být zbaveni až příchodem do French Cavern.

A přece nebylo možné postupovat rychleji než proud, nebylo možné s ním bojovat, pokračovat proti proudu, když příliv ustal. Nemohli tedy urazit za jednu a půl hodiny více než jednu míli. Taková byla střední rychlost toho dne. V jednu hodinu po poledni zastavili u slatiny, kterou museli Briant a jeho druzi obejít, když se vraceli do zálivu Seagulla. Této zastávky využili k výpravě do končin močálů. Téměř jednu a půl míle severním směrem byla poháněna jola, v níž seděli Moko, Doniphan a Wilcox, a zastavila se teprve, až jí nestačila voda. Tato slatina byla jakýmsi prodloužením močáloviště, rozkládajícího se za levým břehem, a zdála se oplývat vodní zvěří. Doniphanovi se podařilo zastřelit několik bekasin, které, jako dropi a tinamy, byly uschovány.

Noc byla klidná, avšak mrazivá, a drsný vítr sehnal mlhy do údolí řeky. Při březích se vytvořila i ledová tříšť, která se při nejmenším nárazu trhala a lámala. Jakkoliv se co nejopatrněji připravili na všechny možné případy, nebyl pobyt na voru nijak příjemný a každý se snažil ukrýt pod plachtovím.

U některých dětí, zvláště Jenkinse a Iversona, se dostavila špatná nálada a naříkali, že museli opustit ležení Seagulla. Briant je musel neustále utěšovat a dodávat jim odvahu.

Konečně druhý den odpoledne pomocí přílivu, který trval až do půl čtvrté odpoledne, se vor přiblížil až na dohled jezera a přistál na úpatí vysokého břehu před vchodem do French Cavern.
