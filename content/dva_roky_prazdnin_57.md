---
title: XVIII. KAPITOLA
---

Slaný močál – Chůdy – Návštěva v South Moors – Předvídání zimy – Různé kry – Mezi Doniphanem a Briantem – Gordonovo zakročení – Obavy před budoucností – Volba 10. června

Briant po oné scéně, jež se stala mezi ním a jeho bratrem a které byl svědkem také Moko, chtěl zachovat mlčení, a to i ohledně Gordona. Zprávu o své výpravě podal svým druhům shromážděným v hale. Popsal východní pobřeží Chairman Island po celé části Deception Bay, tok East River, jenž plynul hvozdy sousedícími s jezerem, které tolik oplývaly stále zelenými stromy. Vyložil, že usídlení na tom pobřeží by bylo snazší než na západním pobřeží, i když připojil, že nedoporučuje opustit French Cavern. Pokud se pak jednalo o část Tichého oceánu, že ani tam nebyla vidět žádná země. Briant se však zmínil o bílém místě, které spatřil na širém oceánu a jehož vynoření se nad obzor si nemohl nijak vysvětlit. Pravděpodobně to byl jen oblak a bylo by vhodné mít o tom jistotu, kdyby jednou navštívili Deception Bay. V té chvíli se zdálo být jisté, že Chairman Island v těchto končinách nesousedil s žádnou zemí a nepochybně mnoho set mil jej dělilo od nejbližší pevniny nebo od souostroví.

Nezbývalo tedy než statečně podstoupit zápas o život s nadějí, že jim snad přijde pomoc zvenčí, neboť se zdálo naprosto nemožné, že by se mladí osadníci někdy zachránili pomocí vlastních rukou. Každý se oddal opět náročné práci. Veškeré snahy se nesly k tomu, aby se důkladně připravili vůči všem nepohodám příští zimy. Briant sám se pustil do práce s takovou horlivostí, jako by až do té chvíli nic neudělal. Bylo možné pozorovat, že se stal méně sdílným a i svému bratrovi se vyhýbal. Gordon zpozoroval tuto změnu jeho povahy, také si všiml, že Briant se snažil za všech okolností postavit ho dopředu, kdykoliv se jednalo prokázat obzvláštní odvahu nebo čelit nebezpečí, což Jacques vždy velice rád přijímal. Protože Briant nikdy neřekl, co se přihodilo, nechtěl se ho Gordon vyptávat a domníval se, že mezi oběma bratry došlo k nějaké roztržce.

Měsíc únor uběhl při různých pracích. Když Wilcox oznámil, že lososi se vracejí do sladkých vod Family Lake, nachytali jich veliké množství pomocí sítí natažených z jednoho břehu řeky Zealand na druhý. Nutnost, aby je zachovali na delší čas, vyžadovala dost veliké množství soli. To bylo příčinou, že Baxter s Briantem museli učinit několik jízd do zálivu Seagulla, kde zřídili malé solné odpařiště – jednoduchou čtyřhrannou jamku, vyhloubenou v písku, ve které se usazovala sůl, když sluneční paprsky odpařily vodu oceánu.

V první polovici měsíce března se chtěli tři nebo čtyři mladí osadníci vypravit do močálovité krajiny South Moors, která se rozkládala na levém břehu řeky Zealand. Návrh této výpravy vyšel od Doniphana a na jeho radu zhotovil Baxter několik párů chůd, k čemuž upotřebil lehké latě. Protože močál byl na mnohých místech pokrytý vrstvou vody, mohli se pomocí chůd dostat suchou nohou až k místům, která nebyla bahnitá.

Ráno 17. dubna se Doniphan, Webb a Wilcox přeplavili na jole přes řeku a vystoupili na levý břeh. Pušky jim visely na řemenech přes ramena. Doniphan byl ozbrojen puškou na kachny, která byla ve zbrojírně French Cavern, a domníval se, že se mu tam naskytne skvělá příležitost, aby ji použil.

Jakmile se tři lovci zastavili na břehu, vystoupili na chůdy, aby se dostali do výš položených míst močálu, která bývala za přílivu zatopena.

Phann je doprovázel. Ten ovšem nepotřeboval chůdy a také se nijak nebál, že se umáčí, když skákal vodními tůněmi.

Když ušli asi míli jihozápadním směrem, dostali se Doniphan, Wilcox a Webb na pevnou slatinu. Tam odložili své chůdy, aby mohli snadněji pronásledovat zvěř.

Pouhým zrakem nemohli ani dohlédnout konce širé rozlohy South Moors, jenom daleko na východě se šířila modravá čára mořského obzoru.
