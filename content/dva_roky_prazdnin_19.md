---
title: VI. KAPITOLA
---

Porada – Zamýšlená a překažená vycházka – Nečas – Lov ryb – Obrovská mořská řasa – Costar a Dole koňmo na nepříliš rychlém běžci – Přípravy k odchodu – Na kolenou před Jižním křížem

Téhož večera po večeři sdělil Briant starším chlapcům výsledek své výzkumné cesty. Pozorování shrnul následovně: Ve východním směru, za pásmem hvozdů, rozeznal zcela určitě pruh vody, který se táhl od severu na jih. Že to byl obzor oceánu, o tom ani na chvíli nepochyboval. Seagull byl tedy naneštěstí vyvržen na ostrov, nikoliv na pevninu.

Gordon a ostatní přijali zprávu svého druha s živým pohnutím. Jakže! Byli na ostrově a bez jakéhokoliv prostředku, aby se odtud dostali! Dřívějšího úmyslu, vyhledat na východě cestu k pevnině, se museli vzdát! Byli tedy nuceni čekat na loď, která by náhodou plula těmito vodami! Byla to skutečně jediná naděje na jejich záchranu…?

„Ale třeba se Briant při svém pozorování mýlil?“ podotkl Doniphan.

„Možná že jsi, Briante,“ dodal Cross, „považoval spousty mračen za oceán…?“

„Nikoliv,“ odpověděl Briant, „jsem si jistý, že jsem se nemýlil. Co jsem spatřil na východě, byl jistě vodní pruh rozplývající se na obzoru!“

„V jaké vzdálenosti?“ zeptal se Wilcox.

„Asi šest mil od předhoří.“

„A za ním,“ připojil Webb, „nebylo ani horstvo, ani zdvihající se země?“

„Ne, nic než obloha.“

Briant mluvil tak přesvědčivě, že se ani nedalo o jeho důvodech pochybovat.

Avšak Doniphan jako vždy, kdykoliv s ním jednal, trval na svém mínění.

„A já znovu opakuji,“ prohlásil, „že se mohl Briant mýlit, a dokud se nepřesvědčíme na vlastní oči…“

„To se také stane,“ odpověděl Gordon, „abychom věděli, na čem jsme.“

„A já dodávám, že nesmíme ztratit ani den,“ řekl Baxter, „chceme-li se dostat kupředu ještě před nepohodami a nečasy, ovšem v tom případě, že bychom byli na pevnině.“

„Ještě zítra, pokud nám to počasí dovolí,“ ozval se Gordon, „podnikneme výzkumnou cestu, která nepochybně potrvá několik dnů. Říkám znovu, bude-li pěkně, neboť odvážit se do hustých lesů vnitrozemí za nečasu by bylo šíleným činem.“

„Souhlasím, Gordone,“ odpověděl Briant, „a pak, až dorazíme na protější pobřeží ostrova…“

„O to se jedná, je-li to ostrov!“ zvolal Doniphan a krčil nedůvěřivě rameny.

„A je to ostrov!“ odporoval Briant s posunkem netrpělivosti. „Nemýlil jsem se! Zcela určitě jsem spatřil na východě oceán! Doniphan se mi podle svého zvyku vždy staví na odpor.“

„Eh, vždyť nejsi neomylný, Briante!“

„Ne, to nejsem! Ale tentokrát uvidíte, jestli jsem se klamal! Sám půjdu, abych uviděl ten oceán, a chce-li mne Doniphan doprovázet…“

„Zajisté, půjdu!“

„A my také!“ zvolali tři nebo čtyři z větších.

„Dobrá, dobrá!“ mínil Gordon. „Mírněte se, moji drazí! Ačkoliv jsme ještě dětmi, vynasnažíme se jednat jako muži! Náš stav je povážlivý a jediná nerozvážnost by jej mohla učinit ještě horším. Nikoliv! Všichni se nemůžeme odvážit do těch lesů. Vždyť přece malí by nemohli s námi jít, a máme je zanechat samotné na Seagullu? Ať se dají na tu cestu Doniphan a Briant a dva z jejich druhů ať je doprovodí.“

„Já!“ hlásil se Wilcox.

„A já!“ řekl Service.

„Dobře!“ odpověděl Gordon. „Čtyři, to stačí. Kdybyste se opozdili s návratem, mohou vám někteří z nás vyjít naproti, zatímco druzí zůstanou na škuneru. Nezapomínejme, že zde je naše ležení, náš dům, a ten že nesmíme opustit, pouze získáme-li jistotu, že jsme na pevnině.“

„Jsme na ostrově!“ ozval se Briant. „Tvrdím to naposledy!“

„To uvidíme!“ řekl Doniphan.

Moudré rady Gordona učinily konec nesváru těchto mladých tvrdohlavců. I sám Briant nakonec uznal, že je nutné projít napříč vnitrozemskými hvozdy, aby došli k pruhu vod, který spatřil. Ostatně za předpokladu, že to byl oceán, který se prostíral na východě, nebylo možné, že v témže směru byly ještě jiné ostrovy, oddělené pouze průlivem, který by bylo možné přejít? Co kdyby tyto ostrovy tvořily souostroví, kdyby se zdvihaly na obzoru vysočiny, nebylo by nutné mít v tom ohledu jistotu dříve, než by bylo přikročeno k rozhodnému kroku, jenž měl přinést všem spásu? Nepochybné bylo jen to, že na západ mezi touto částí Tichého oceánu a končinami Nového Zélandu nebyla žádná země. Mladým chráněncům zbývala pouze jediná naděje – najít obydlenou zemi na straně, kde vychází slunce.

V každém případě bylo vhodné podniknout tuto výzkumnou cestu za pěkného počasí. A také, jak dobře pravil Gordon, počínat si při tom ne jako děti, ale jako muži. Za takových okolností a za možnosti, že příště budou vydáni různým nehodám, kdyby se rozum těchto chlapců předčasně nevyvinul, kdyby lehkomyslností a nestálostí, která je vrozená jejich věku, se dali unést, kdyby pak ještě navíc nebyli svorní, pak by se jejich postavení, již tak dost povážlivé, stalo naprosto zoufalým. Z těch důvodů byl Gordon pevně odhodlán učinit všechno možné, jen aby mezi jeho druhy zavládlo porozumění.

Doniphan a Briant měli už velmi naspěch se svou cestou, když změna počasí je přinutila odložit svůj odchod. Již druhý den se spustil v přestávkách chladný déšť. Neustálé klesání tlakoměru věštilo období nestálého počasí, a nikdo nemohl předvídat, co bude následovat. Za takových nepříznivých podmínek by bylo ovšem neprozřetelné vydat se na cestu.

A měli toho snad litovat? Zajisté, že nikoliv. Je samozřejmé, že by všichni rádi věděli – o malých ovšem nemluvě –, zda jsou obklopeni ze všech stran oceánem. Avšak i kdyby měli úplnou jistotu, že jsou na pevnině, mohli pomýšlet na cestu do středu země, kterou neznali, a to ještě když se blížilo zimní období? Vydrželi by útrapy cesty, která se snad táhla na sta mil? Byl by schopen nejsilnější z nich, aby dorazil k dalekému cíli? Nikoliv! Aby podobné záměry byly provázeny úspěchem, bylo nutné je odložit, až by nastaly dlouhé dny, kdy by nebylo nutné obávat se zimních nečasů. Proto museli strávit zimní období v ležení lodi Seagull.

Gordon zatím neustal v pátrání, ve které asi části oceánu jejich jachta ztroskotala. Stielerův atlas, který patřil ke knihovně jachty, obsahoval také několik map Tichého oceánu. Sledoval pozorně rozlohu směrem od Aucklandu až k pobřeží Jižní Ameriky a zjistil, že na sever nad souostrovím Tuamotu ležel Velikonoční ostrov a ostrov Juan Fernandez, na němž Selkirk – skutečný robinzon – trávil část svého života. Na jih, až k nekonečným spoustám jižního oceánu, nebyla žádná souš. Na východě se nacházelo pouze Chilské souostroví či ostrovy Matky Boží, roztroušené podél chilského pobřeží, a jižněji od nich Magellanova úžina a Ohňová země, o něž se tříštily nejděsnější peřeje oceánu od mysu Horn.

Byl-li tedy škuner vržen na některý z těchto neobydlených ostrovů, které sousedily s pampami, snad by museli vykonat cestu sta mil, aby dorazili do obydlených provincií Chile, de la Plata, nebo Argentiny? A jakou pomoc mohli očekávat uprostřed těchto ohromných pustin, kde cestovatele ohrožovalo nebezpečí všeho druhu?

Za takových vyhlídek bylo nutné počínat si co nejopatrněji a nevydávat se záhubě odvažováním se do neznámých končin.

Tak soudil nejen Gordon, ale i Briant a Baxter se s ním shodovali. Doniphanovi a jeho přívržencům nakonec nezbývalo než se k nim také přidat.

Nicméně od zamýšleného podniku spatřit oceán, který se rozkládal na východě, nebylo nijak upuštěno. Avšak po celých následujících čtrnáct dnů bylo naprosto nemožné vydat se na cestu. Počasí bylo špatné – pršelo od rána do večera a vítr bez ustání burácel s děsnou prudkostí. Pochod skrze hvozdy nebyl možný. Nezbylo tedy než výzkumnou cestu odložit, jakkoliv se touha všech nesla za rozluštěním závažné otázky, jsou-li na ostrově, či na pevnině.

Během těchto bouřlivých dnů byli Gordon a jeho druzi odkázáni pouze na loď, ale nezůstali v nečinnosti. Nemluvě o tom, jaké starosti vyžadovaly jejich životní zájmy, byly zapotřebí neustálé opravy na jachtě, která nepohodou těžce zkoušela. Okraj se již začal rozestupovat a stěny lodi začaly přijímat vlhkost. Na některých místech prosakoval déšť trhlinami, z nichž koudel, kterou byly ucpány, vypadala, a museli je bez váhání znovu ucpávat.

Nejnaléhavěji se hlásila potřeba vyhledat přístřeší, které by bylo jen poněkud bezpečnější. Výprava na východ mohl být podniknuta až za pět nebo šest měsíců, a bylo jisté, že Seagull do té doby nevydrží. A tak kdyby byli nuceni opustit loď uprostřed drsného ročního období, kde by našli útulek, když západní úbočí skalnatého pobřeží neposkytovalo ani jedinou dutinu, která by mohla být použita? Nezbývalo než se na opačné straně dát do nového hledání skrýše, chráněné proti větrům, nebo jinak postavit příbytek dost prostorný pro celou tuto družinu.

Mezitím se ukázalo jako nejnutnější ucpat veškeré otvory na všech stranách proti vodě i chladnému vzduchu a znovu upevnit vnitřní obložení lodi, které již povolovalo. Gordon by mohl použít rezervní plachty na potažení celého tělesa, avšak bylo mu líto obětovat tolik hustých pláten, která mohla být použita pro stavbu stanu v případě, že by se museli někdy utábořit pod širým nebem. Byli tedy nuceni povléci povrch pytlovinou napuštěnou dehtem.

Zatím pak lodní náklad byl rozdělen do balíků a každý balík v Gordonově zápisníku označen pořadovým číslem, aby v případě potřeby mohly být rychle vyneseny a složeny pod stromy.
