---
title: XI. KAPITOLA
---

První zařízení uvnitř French Cavern – Vyprázdnění voru – Návštěva u hrobu trosečníka – Gordon a Doniphan – Postavení kamen – Srstnatá a pernatá zvěř – Nandu – Serviceho úmysly – Zima se blíží

Skládání z voru se dělo za radostných výkřiků malých, pro které každá změna obyčejného života byla novou hrou. Dole poskakoval po břehu jako kůzlátko, Iverson a Jenkins se proháněli podél jezera, zatímco Costar vzal Moka stranou a řekl mu:

„Tys nám slíbil dobrý oběd, viď, černochu?“

„Z toho nic nebude, pane Costare,“ odpověděl Moko.

„A proč?“

„Protože nemám dnes ani čas, abych uvařil oběd!“

„Jakže, my nebudeme ani obědvat?“

„Ne, ale večeřet, a dropi vám budou výtečně chutnat!“

A Moko se dal do smíchu, ukazuje řadu bílých zubů.

Chlapec, který mu dal přátelský štulec, odběhl za svými kamarády. Briant jim pak přikázal, aby se nevzdalovali a byli neustále v jeho blízkosti.

„Ty s nimi nepůjdeš?“ zeptal se svého bratra.

„Ne, jsem raději zde,“ odpověděl Jacques.

„Ale udělal bys lépe, kdyby ses více pohyboval,“ radil Briant. „Nejsem s tebou spokojen, Jacquesi! Ty neustále něco tajíš! Nebo jsi snad nemocný?“

„Ne, bratře, nic mi není.“

Stále stejná odpověď, která Briantovi vůbec nestačila, takže se rozhodl, že této věci musí přijít na kloub, i kdyby to mělo vyvolat hádku s tímto malým tvrdohlavcem.

Avšak ani hodinu nesměli promarnit, pokud chtěli strávit tuto noc ve French Cavern.

Nejdříve se jednalo o to, aby navštívili jeskyni ti, kteří ji dosud neznali. Když byl vor pevně uvázán ke břehu uprostřed zátoky, kam proud řeky nezasahoval, žádal Briant své druhy, aby ho následovali. Plavčík nesl lodní svítilnu, jejíž plamen, zesílený zvětšujícími skly, šířil velice jasné světlo.

Nejprve uvolnili otvor. Jak Briant a Doniphan otvor větvemi zatarasili, tak byl nalezen. Tedy ani lidská bytost, ani zvíře se nepokusily vniknout do French Cavern.

Když odstranili větve, vnikli všichni úzkým otvorem dovnitř. Září lodní svítilny byla jeskyně osvětlena mnohem lépe než planoucí loučí nebo svitem hrubých svíček trosečníka, jak se stalo předtím.

„Aj, tady budeme pěkně namačkáni!“ podotkl Baxter, který přeměřil prostor jeskyně.

„To nevadí!“ zvolal Garnett. „Postavíme lůžka nad sebe jako v kabině lodi.“

„A proč?“ ozval se Wilcox, „stačí, když je pravidelně rozestavíme po zemi.“

„A to nám pak nezbude ani místo, abychom mohli sem a tam chodit,“ mínil Webb.

„Nuže, nebudeme zkrátka sem a tam chodit,“ odpověděl Briant, „nemáš lepší nápad, Webbe?“

„Ne, ale…“

„Ale,“ pokračoval Service, „hlavní je, že máme alespoň přístřeší! Mám za to, že si snad Webb nemyslel, že zde najde úplné obydlí se salonem, jídelnou, ložnicí, předsíní, kuřárnou a koupelnou…“

„Ne,“ řekl Cross, „potřebujeme jen místo, kde bychom mohli postavit kamna.“

„Ta postavím venku,“ vysvětloval Moko.

„To by bylo při špatném počasí velice nepohodlné,“ poznamenal Briant. „Ostatně si myslím, že již zítra budeme moci kamna ze Seagullu postavit zrovna zde…“

„Kamna… v jeskyni, kde budeme jíst, kde budeme spát!“ prohodil Doniphan hlasem plným nevole.

„Alespoň budeš cítit vůni, milý lorde Doniphane!“ zvolal Service a hlasitě se smál.

„Až budu chtít, ty kuchyňko!“ osopil se pyšný chlapec a svraštil obočí.

„Dobrá!“ pospíšil si říci Gordon. „Ať už je to příjemné, nebo nepříjemné, musíme se zpočátku uspokojit s tím, co je. Ostatně zatímco nám budou kamna sloužit k vaření, budou zároveň vytápět jeskyni. Abychom získali větší prostor vydlabáním jiných místností v této skalní hmotě, na tu práci budeme mít celou zimu, pokud ji však bude možné provést. Přijměme French Cavern tak, jak je, a zařiďme se tu, jak to půjde nejlépe.“

Po jídle byly přineseny žíněnky a lůžka rozložena v řadě na písku. Ačkoliv byla položena jedno vedle druhého, nemohly si děti, zvyklé na úzké kabiny škuneru, naříkat na nepohodlí.

Tímto sestavováním se zaměstnávali až do večera. Veliký stůl jachty byl postaven doprostřed jeskyně a Garnett, jemuž malí přinášeli různé nádobí z voru, je rozkládal po stole.

Moko, jemuž byl Service neustále po ruce, se činil, jak mohl. Krb postavený mezi dvěma balvany při svahu strmého pobřeží byl živen suchým dřevem, které Webb a Wilcox nasbírali pod stromy na břehu. V šest hodin se vařil veliký měděnec, plný bisque – tedy polévky z rybího masa, které stačilo, aby přešla několikaminutovým varem –, a vydával velice příjemnou vůni. Kromě toho se pekl tucet tinam, pečlivě oškubaných a napíchnutých na rožni, nad plápolavým ohněm a Costar měl neobyčejnou chuť ještě si opéci kus sucharu. A zatímco Dole a Iverson svědomitě točili rožněm, sledoval Phann velice výmluvně jejich pohyby. Před sedmou hodinou se všichni shromáždili v jediné místnosti French Cavern – jídelně a ložnici zároveň. Všechno ze Seagulla, stolice, polní lenošky a židle pletené z rákosí, byly současně přineseny s lavicemi z bývalé místnosti pro mužstvo. Mladí stolovníci, obsluhováni Mokem a obsluhujíce sami sebe, pak znamenitě hodovali. Horká polévka, kus cornbeefu, pečené tinamy, chlebové suchary a čerstvá voda, rozředěná desetinou brandy, jako zákusek pak kus chesterského sýra a několik sklenic sherry je odškodnily za hubené obědy posledních dnů. Ačkoliv byl jejich stav na pováženou, byli malí unášeni veselostí svého věku a Briant si dával pozor, aby je nějak v projevech radosti neomezoval nebo okřikoval jejich smích.

Den byl pracný. Když ukojili hlad, toužil již každý jen po odpočinku. Avšak Gordon, veden pocitem zbožné úcty, navrhl svým kamarádům, aby nejdříve navštívili hrob Françoise Baudouina, jehož obydlí nyní zaujali.

Noc se skláněla nad jezerem a jeho vody se leskly posledními paprsky dne. Chlapci, když obešli roh pobřežní vysočiny, se zastavili před nevysokou mohylou, nad níž se zdvihal malý dřevěný kříž. A tu před tímto hrobem, malí klečíce a starší se skloněnou hlavou, modlili se vroucně k Bohu za duši trosečníka.

V devět hodin byli již na žíněnkách a jen se zahalili do pokrývek, už spali spánkem spravedlivých. Jediný Wilcox a Doniphan, na které připadla tu noc stráž, udržovali veliký oheň před vchodem jeskyně, jenž měl zahřívat její vnitřek a zároveň je chránit před nebezpečnými návštěvníky.

Druhý den, 9. května, a po celé následující tři dny byly ruce všech zaměstnány skládáním z voru. Západní větry již sháněly temné mraky zvěstující dobu dešťů, dokonce snad dobu sněhů. Teplota skutečně téměř nepřestoupila nulový stupeň teploměru a vyšší vzduchové vrstvy byly jistě již mrazivé. Bylo tedy vhodné všechno, co podléhalo zkáze, jako střelivo, pevné i tekuté potraviny, ukrýt ve French Cavern.

Po několik těch dní ani lovci nevyšli na lov, neboť naléhavá práce jim v tom bránila. Ale protože byl dostatek vodní zvěře na jezeře i na močále na levém břehu řeky, Moko neměl nikdy nedostatek. Bekasiny, kachny i potápky daly často Doniphanovi příležitost k několika šťastným výstřelům z pušky.

Přesto ale starostlivý Gordon pozoroval, že lov – a to i nejvýnosnější – stál mnoho olova i střelného prachu. Záleželo mu především na tom, aby se šetřilo střelivem, které měl podrobně zaznamenané ve svém zápisníku. Doporučoval proto Doniphanovi, aby neplýtval výstřely.

„Jedná se tu o celou naši budoucnost,“ vysvětloval mu.

„Souhlasím,“ odpověděl Doniphan, „ale podobně je nutné, abychom šetřili našimi zásobami. Jak bychom litovali, že jsme se jich zbavili, až se jednou naskytne příležitost opustit ostrov…“

„Opustit ostrov?“ podivil se Gordon. „Jsme snad schopni, abychom postavili loď, která by se mohla pustit na oceán?“

„A proč ne, Gordone, je-li blízko pevnina…? Věř mi, že nemám vůbec žádnou chuť zemřít zde jako Briantův krajan…“

„Budiž,“ odpověděl Gordon, „avšak dříve, než pomyslíme na odchod odtud, budeme si muset zvyknout na myšlenku, že zde snad budeme žít mnoho a mnoho roků.“

„Podívejme na Gordona!“ zvolal Doniphan. „Jsem si jistý, že by bylo úchvatné založit zde osadu…“

„Zajisté, když nám nezbude nic jiného.“

„Gordone, myslím, že pro svůj vrtoch nezískáš mnoho přívrženců – ani svého přítele Brianta.“

„Na rozhovor o tom máme dost času,“ odvětil Gordon. „A co se týká Brianta, dovol, abych ti, Doniphane, řekl, že mu velice křivdíš. Je to dobrý kamarád, který nám dal již mnoho důkazů své obětavosti.“

„Ovšem, Gordone,“ prohodil Doniphan opět svým pohrdavým tónem, který si nemohl odvyknout, „Briant má všechny skvělé vlastnosti. To je nějaký hrdina!“

„Nikoliv, Doniphane, má také vady, jako my. Avšak tvoje vystupování proti němu může vést k nesvornosti, která by naše postavení ještě více zhoršila. Brianta všichni ctí.“

„Ó, všichni!“

„Nebo alespoň většina jeho druhů. Skutečně nevím, proč Wilcox, Cross, Webb a ty se s ním nemůžete shodnout. Říkám ti to, Doniphane, jen tak mimochodem a jsem si jistý, že si to rozmyslíš.“

„Už je všechno rozmyšleno, Gordone!“

Gordon dobře pozoroval, že domýšlivý chlapec není nijak nakloněn řídit se jeho radou, a to ho rmoutilo, neboť předvídal, že by z toho mohly vzejít příště vážné neshody.

Jak už bylo řečeno, úplné vyklizení voru vyžadovalo tři dny. Zbývalo ještě rozložit základy a vrchní část voru, aby latí a prken bylo použito k vybavení vnitřku French Cavern.

Avšak veškerý materiál se nevešel, bohužel, do jeskyně, a kdyby se nepodařilo ji zvětšit, byli by nuceni postavit boudu, kam by ukryli balíky před nevlídným počasím.

Prozatím byly na Gordonovu radu tyto předměty složeny v koutě pobřežní výšiny a přikryty dehtovanými konopnými rohožemi, které kdysi sloužily jako ochrana světlíku a budky nad schodištěm ztroskotané jachty.

Během 13. května se dali Baxter, Briant a Moko do sestavení kamen, jež byla na válcích dovlečena až dovnitř French Cavern. Tam je postavili k pravé zdi poblíž vchodu, aby měla dobrý tah. Pokud se jednalo o zřízení kouřovodu, nebyli dlouho na rozpacích. Protože vápenná skalní hmota byla měkká, podařilo se Baxterovi vydlabat otvor, do něhož byla zasazena roura, takže kouř mohl odcházet pouze ven. Odpoledne, když plavčík v kamnech zatopil, mohl spokojeně tvrdit, že zcela vyhovovala jeho přání. Tak byla zajištěna úprava pokrmů i za nejnepříznivějšího počasí.

Následující týden se mohli Doniphan, Webb, Wilcox a Cross, k nimž se ještě přidal Garnett a Service, oddat svým loveckým choutkám. Jednoho dne si zašli do březového a bukového lesa, asi půl míle od French Cavern při břehu jezera. Tu na několika místech objevili stopy lidské práce. Byly tam jámy vykopané v zemi, pokryté větvemi, jež byly dost hluboké, takže zvěř, která do nich padla, nemohla odtud uniknout.

Avšak podle jejich stavu se dalo soudit, že byly zhotoveny již před mnoha roky, a v jedné z nich se ještě nacházely zbytky zvířete, jehož druh nebylo již možné rozeznat.

„V každém případě jsou to kosti velikého zvířete,“ soudil Wilcox, jenž se rychle spustil do jámy a vynesl několik končetin, časem zbělených.

„Byl to čtyřnožec, podle kostí jeho čtyř nohou,“ připojil Webb.

„Pokud zde však nejsou zvířata s pěti nohama,“ žertoval Service, „a pak to mohla být jen ovce nebo nějaké vzrostlé tele.“

„Ty nikdy nepřestaneš se svými žerty, Servici!“ káral ho Cross.

„Smích přece není zakázán,“ odbyl jej Garnett.

„Nad veškerou pochybnost je,“ ujal se slova Doniphan, „že zvíře bylo asi neobyčejně silné. Pozorujte jen sílu lebky a jeho chrupu, dosud ozbrojeného špičáky. Ať si jen Service vtipkuje se svými telaty a tržními ovcemi, jak má ve zvyku. Avšak kdyby tak tento čtyřnožec oživl, myslím, že by ho smích přešel.“

„Dobře tak!“ zvolal Cross, jenž byl vždy připravený chválit pádné odpovědi svého bratrance.

„Myslíš tedy,“ zeptal se Webb Doniphana, „že to byla šelma?“

„Ano, vůbec o tom nepochybuji!“

„Snad lev…? Tygr…?“ zeptal se Cross, který se nezdál být příliš zastrašen.

„Jestli ne právě tygr nebo lev,“ odpověděl Doniphan, „tedy alespoň jaguár nebo puma.“

„Musíme si tedy dávat pozor!“ řekl Webb.

„A nesmíme se odvažovat příliš daleko!“ dodal Cross.

„Poslouchej, Phanne,“ řekl Service, obraceje se k psovi, „tady jsou veliké šelmy.“

Phann odpověděl veselým štěkotem, jenž neprozrazoval strach.

Poté se mladí lovci chystali k návratu do French Cavern.

„Mám nápad,“ řekl Wilcox. „Co kdybychom pokryli tuto jámu novými větvemi? Možná že tak chytíme zase nějaké zvíře.“

„Jak chceš, Wilcoxi,“ odpověděl Doniphan, „já však vždy raději střílím po zvěři na svobodě, než abych ji vraždil na dně jámy.“

Mluvil z něho sportovní lovec, celkem však Wilcox projevoval své přirozené vlohy zřizovat pasti a jámy, poněvadž byl praktičtější než Doniphan.

Dal se bez váhání do provedení svého nápadu. Jeho druzi mu pomohli osekat větve ze sousedních stromů. Nejdelší z nich byly položeny napříč, a to tak, že jejich listí úplně zakrylo otvor jámy. Byla to dost primitivní past, ale bylo jí častokrát s dobrými výsledky používáno zálesáky pamp.

Ke snazšímu vyhledání místa, kde se jáma nacházela, udělal si Wilcox znamení na několika stromech až k okraji lesa, a poté se vrátili všichni do French Cavern.

Tyto lovy dávaly vždy hojnou kořist. Pernatou zvěří se to zde jen hemžilo. Nepočítaje dropy a tinamy, bylo tu nesčetné množství mořských vlaštovek, jejichž bíle tečkované peří připomínalo perličky, lesních holubů, kteří létali v hejnech, a antarktických hus, které byly velmi chutné, když byly zvláštní přípravou zbaveny olejnaté příchuti. Ze srstnaté zvěře zde byli takzvaní tukotukové, druh hlodavců, kteří mohli být upraveni jako králíci, pak mary, podobné zajícům šedočervené barvy s černým půlměsícem na ocase, které poskytovaly rovněž skvělou pochoutku, druh pásovců nazývaných pichis[_\[12\]_](../Text/dva_roky_prazdnin_93.html#_ftn12), savců se šupinatým pancířem, jejichž maso bylo výtečné, pak malí divocí vepři pekari a konečně takzvaní guaculis, podobající se jelenům i svou plachostí.

Doniphan zastřelil několik těchto zvířat. Protože však nebylo vůbec snadné se k nim přiblížit, byla spotřeba olova i střelného prachu nepoměrná k dosaženému výsledku, což mladého lovce mrzelo. To také bylo příčinou výčitek ze strany Gordona – výčitek, kterými byli zahrnuti i jeho společníci.

Při jedné vycházce nasbírali docela slušnou zásobu dvou užitečných rostlin, které Briant našel již při své první výpravě k jezeru. Byl to divoký celer, který bujel na vlhkých místech, a řeřicha, jejíž mladé, sotva ze země vykukující výhonky dávaly výborný prostředek proti kurdějím. Ze zdravotních důvodů se tyto rostliny objevily při každém obědě.

Protože led ještě nepokryl ani hladinu jezera, ani řeky, chytali na udice pstruhy a jakýsi druh štik, které byly velmi chutné, ačkoliv si museli dávat pozor na jejich četné kůstky. Konečně jednoho dne přiběhl Iverson s jásotem, když nesl pěkného lososa, s nímž dlouho zápolil, div mu nezlámal udici. Kdyby tedy včas, až by tyto ryby táhly k ústí řeky, se jim podařilo jimi se zásobit, měli by zajištěnu výbornou potravu na celou zimu.

Mezitím několikrát navštívili jámu nalíčenou Wilcoxem. Žádné zvíře se však nechytilo, ačkoliv do ní vložili pořádný kus masa, který měl navnadit některou šelmu.

Avšak 17. května se stalo něco zvláštního.

Toho dne totiž Briant s několika jinými chlapci si vyšli do lesa, jenž sousedil s pobřežní vysočinou. Jednalo se jim o to, aby vypátrali, zda v blízkosti French Cavern není ještě jiná přirozená jeskyně, která by mohla sloužit jako skladiště ostatního materiálu.

Vtom, když se blížili k jámě, zaslechli chraptivé skřeky vycházející zdola.

Briant, jenž se obrátil na tu stranu, byl ihned dohoněn Doniphanem, který mu nechtěl dopřát jakékoliv prvenství. Ostatní, s připravenými puškami, šli několik kroků za nimi, zatímco Phann se plížil, slechy maje napjaté a ocas zdvižený.

Měli již jen asi dvacet kroků k jámě, když se křik zdvojnásobil. Uprostřed pokrývky z větví byl široký otvor, jenž asi vznikl propadem nějakého zvířete.

Jaké to bylo zvíře, nemohl nikdo říci. Avšak pro všechny případy bylo nutné, aby byli připraveni k obraně.

„Vpřed, Phanne, vpřed!“ volal Doniphan.

Pes se okamžitě se štěkotem přiblížil, ale nejevil vůbec žádný neklid.

Briant s Doniphanem běželi k jámě, nahnuli se nad ni a volali:

„Pojďte…! Pojďte!“

„Není to jaguár?“ zeptal se Webb.

„Ani puma?“ připojil Cross.

„Ne!“ odpověděl Doniphan. „Je to dvounohé zvíře, pštros.“
