---
title: ''
---

Service, který si vzpomněl na Robinsona Crusoea, litoval, že mezi ptactvem ostrova nebyli zastoupeni také papoušci. Nemohl-li zkrotit pštrosa, snad by byl některý z těch žvatlavých ptáků méně vzpurný? Ani jediného však nespatřil.

Zvěře tam bylo mnoho – mary, pásovci malí a zejména takzvaní grusové, podobající se poněkud jeřábům. Gordon nedokázal překazit Doniphanovi radost, aby zastřelil pižmoně střední výšky, který měl být upraven příští den k obědu, pokud by neposloužil k večeři.

Jinak nebylo nutné ubírat se lesem, kde byl pochod dost obtížný. Postačilo jít po okraji, a proto šli tak až do pěti hodin večer. Tu však druhý proud vody široký ani čtyřicet stop jim zabránil ubírat se dál.

Byl to jeden z výtoků jezera, jenž, když obešel na severu Auckland Hill nad zálivem Seagulla, vtékal do Tichého oceánu.

Gordon rozhodl, že se na tomto místě zastaví. Dvanáct mil pěšky za den bylo dost. Zatím se jim zdálo být nevyhnutelné, dát jméno tomuto proudu, a protože si chtěli na jeho břehu odpočinout, dali mu jméno Stop River.

Ležení bylo zřízeno pod krajními stromy pobřeží. Grusy uschovali pro příští den, a tak i tentokrát byli hlavním jídlem tukotukové a Service se opět vyznamenal. Avšak spánek se hlásil stejně naléhavě jako hlad, a tak otvírala-li se ústa hladem, zavíraly se oči spánkem. Rozdělali tedy veliký oheň, před kterým se každý uložil, když se předtím zahalil do své přikrývky. Planoucí zář hranice, o kterou se střídavě starali Wilcox a Doniphan, aby neuhasla, měla udržovat dravé šelmy v uctivé vzdálenosti.

Zkrátka nepřihodilo se nic, a za svítání byli všichni připraveni na další cestu.

Avšak jenom dát jméno řece, to nestačilo. Museli ji také přejít, a protože tam nebyl brod, použili skládací člun. Tato křehká hračka však unesla jen jedinou osobu, a proto museli sedmkrát přeplout z levého břehu na pravý břeh Stop River, což vyžadovalo celou hodinu času. Na tom však nezáleželo, jen když se zásoby potravin a střeliva nesmáčely.

Phann se však nijak neobával, že si namočí nohy, vrhl se do vody a za chvíli byl na druhém břehu.

Pobřeží již nebylo bažinaté a Gordon navrhl, aby opět sešli ke břehu jezera, kam se před desátou hodinou dostali. Po snídani, skládající se z několika usmažených řízků z pižmoně, se vydali dále na sever.

Z ničeho se zatím nedalo soudit, že by již byl nablízku konec jezera. Východní obzor byl stále nepřetržitou čarou dělící vodu a oblohu. Když se pak Doniphan v poledne díval dalekohledem, zvolal:

„Tamhle je již protější břeh!“

Všichni se zahleděli označeným směrem, kde několik korun stromů vyčnívalo nad vodou.

„Nezastavujme se,“ radil Gordon, „a snažme se, ať tam do tmy dorazíme.“

Vyprahlá pláň, plná dlouhých, písečných nánosů, na níž jen tu a tam se jevilo trochu trsů a rákosí, se rozšiřovala směrem na sever, až kam stačil zrak dohlédnout. Chairman Island se ve své severní části jevil jen širou písečnou rozlohou, která tvořila zřejmě opak k bujně zelenému stromoví středu, a právem ji tedy mohl Gordon pojmenovat Sandy Desert, tedy Písečná poušť.

Ve tři hodiny se protější břeh, který se stáčel k severovýchodu obloukem, majícím v obvodu asi dvě míle, objevil úplně. Tento kraj se zdál být naprosto bez živých tvorů, kromě mořských ptáků, jako kormoránů, bouřňáků a potápek, kteří přes něj přelétali k pobřežním skalám.

Skutečně, kdyby byl Seagull vyhozen do těchto končin, museli by se mladí trosečníci po spatření této neplodné země domnívat, že jsou zbaveni všech prostředků. Marně by hledali uprostřed této pouště náhradu za pohodlné obydlí French Cavern. Kdyby se pak škuner nehodil již za obydlí, nevěděli by ani, kde najít útočiště.

Nebylo nyní vhodné, aby se vydali dále tímto směrem za úplným prozkoumáním této části ostrova, která se zdála být neobydlená? Nebo by snad bylo lepší ponechat druhé výpravě prozkoumání pravého břehu jezera, kde jiné lesy mohly poskytnout nová bohatství? Ano, zajisté. Ostatně, ležel-li Chairman Island v blízkosti americké pevniny, bylo tedy nutné hledat souš z východní strany.

Avšak na návrh Doniphana bylo domluveno, že dojdou až na konec jezera, který nebyl již asi daleko, neboť bylo patrné, jak se oba jeho břehy stále více přibližovaly.

To také bylo provedeno, a jakmile se setmělo, vyhledali odpočinek u malé zátoky v severním koutu Family Lake.

V těch místech nebyly ani stromy, ani tráva, mech nebo uschlý lišejník. Pro nedostatek paliva se museli spokojit s potravinami, které si přinesli v brašnách, a protože jim příroda neposkytla žádný úkryt, ulehli na písčině, na níž rozložili své pokrývky.

A tuto první noc nic neporušilo ticho písečné pouště.
