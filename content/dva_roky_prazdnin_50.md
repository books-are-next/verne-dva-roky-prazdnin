---
title: ''
---

Doniphan, Webb a Cross, provázeni Phannem, byli asi sto kroků před námi, takže je ostatní chlapci neviděli, když zaslechli jejich výkřiky:

„Pozor…! Pozor!“

Měly tyto výkřiky upozornit Gordona, Wilcoxe, Baxtera a Service, aby si dávali pozor?

Náhle z houštiny vyběhlo veliké zvíře. Baxter, který měl již připravené laso, zatočil jím několikrát nad hlavou a vymrštil.

To se stalo právě včas. Smyčka dlouhé šňůry se zadrhla kolem krku zvířete, které se marně pokoušeno z ní vyprostit. Ale protože bylo silné, jistě by Baxtera odtáhlo, kdyby Gordon, Wilcox a Service neuchopili konec lasa, který otočili kolem kmene stromu.

Téměř současně vyšli z lesa Webb a Cross a za nimi Doniphan, jenž ve velice špatném rozmaru volal:

„Zlořečené zvíře! Jak jen jsem je mohl minout?!“

„Baxter je však neminul,“ odvětil Service, „už je máme, a živé!“

„Co na tom, když je musíme přece jenom zabít,“ odpověděl Doniphan.

„Zabít?“ odvětil Gordon. „Zabít, když nám vběhne do cesty, aby nám sloužilo jako přípřež?“

„Tohle?“ zvolal Service.

„Vždyť je to guanako, druh lamy,“ vysvětloval Gordon, „a ti jsou velice vyhledávaní v hřebčincích Jižní Ameriky.“

Ať tomu bylo jakkoliv, tento guanako se jevil být velice užitečným. Doniphan však přesto litoval, že se mu nepodařilo ho zastřelit. Avšak bál se to projevit a pozorně si prohlížel tohoto krásného zástupce fauny Chairman Island.

Ačkoliv v přírodopisech býval guanako vřazen do čeledi velbloudů, nijak se nepodobal zvířeti toho jména, které bylo tak rozšířeno v severní Africe. Tento zde chycený, se štíhlým krkem, poněkud malou hlavou, dlouhýma a útlýma nohama – znamením velice rychlého zvířete –, červenožlutou srstí s bělavými skvrnami, by si v ničem nezadal s nejkrásnějšími koňmi amerického plemene. V každém případě mohl být použit k rychlé jízdě, pokud by se jim ho podařilo nejdříve zkrotit a pak ochočit, což se v haciendách argentinských pamp nezdálo být ničím obtížným.

Ostatně toto zvíře bylo dost bojácné a ani se nepokusilo klást odpor. Jakmile je Baxter zbavil smyčky stahující mu hrdlo, dalo se vést na lasu tak snadno, jako by mělo uzdu.

Nedá se popřít, že tato výprava na sever Family Lake přinesla osadě veliký prospěch. Guanako, vikuňa s jejími dvěma jehňaty, nález čajovníku, trulcy a algarroby, to všechno zajišťovalo nejvřelejší uvítání Gordonovi a zvláště Baxterovi, jenž bez nějaké ješitnosti se nijak nechtěl vychloubat svými výsledky, jak by to jistě učinil Doniphan.

Gordon byl neobyčejně šťastným, když viděl, že bolas i laso poskytovaly tak výhodné služby. Ovšem Doniphan byl skvělým střelcem, na něhož se dalo bezpečně spoléhat v každém případě. Avšak jeho zručnost stála vždy trochu střelného prachu a olova. Gordon si tedy umínil, že své kamarády povzbudí, aby se cvičili v zacházení s těmito loveckými nástroji, které uměli indiáni tak výhodně používat.

Podle mapy měli ještě čtyři míle do French Cavern, a tak pospíchali, aby tam došli dříve, než by nastala noc.

Service měl sto chutí vyhoupnout se na guanaka a slavit vjezd na tomto „velkolepém oři“. Avšak Gordon k tomu nesvolil. Bylo také lepší počkat, až bude zvíře vycvičeno nosit jezdce.

„Myslím, že se tomu nebude příliš bránit,“ řekl. „Avšak v případě, že by se nedal osedlat, musí si alespoň zvyknout tahat náš vůz. Měj tedy strpení, Servici, a nezapomínej lekci, kterou ti dal pštros.“

K šesté hodině se přiblížili na dohled k French Cavern.

Malý Costar, který si hrál na Sport Terrace, oznámil Gordonův příchod. Ihned vyběhli Briant i ostatní a radostným „hurrá!“ vítali poutníky, vracející se po několika dnech.
