---
title: III. KAPITOLA
---

**Chairman School v Aucklandu – Velcí a malí – Prázdniny na oceánu – Škuner Seagull – V noci 15. února – Zanesení – Srážka – Bouře – Porada v Aucklandu – Co zbylo ze škuneru**

V době naší události byla Chairman School nejváženějším ústavem v Aucklandu, hlavním městě Nového Zélandu, důležité anglické kolonii v Tichém oceánu. Bylo v něm na sto žáků pocházejících z nejlepších rodin země. Maorové, domorodí obyvatelé souostroví, nemohli do něho posílat své děti, avšak pro ty byly zřízeny jiné ústavy. Chairman School navštěvovali jen mladí Angličané, Francouzi, Američané a Němci, děti statkářů, soukromníků, obchodníků a úředníků země. Dostalo se jim tam velmi důkladného vychování, rovného tomu, jaké bylo možné získat v ústavech Spojeného království.

Souostroví Nového Zélandu se skládalo ze dvou hlavních ostrovů, na severu Ika-Na-Mawi čili Poissonova ostrova, na jihu Tawai--Ponamú čili čedičové země. Odděleny Cookovým průlivem, prostíraly se mezi 34. a 45. stupněm jižní šířky – poloha rovna té, která na severní polokouli zaujímala část Evropy, obsahující Francii a severní Afriku.

Ostrov Ika-Na-Mawi, na jižní straně velmi rozčleněný, tvořil jakýsi nepravidelný čtyřúhelník, protáhlý severozápadním směrem do křivky, která byla zakončena Van Diemenovým mysem.

Téměř na začátku této křivky a na místě, kde poloostrov neměřil více než několik mil, byl postaven Auckland. Město zde bylo položeno jako Korint v Řecku – odtud dostalo přezdívku Jižní Korint. Mělo dva otevřené přístavy, jeden na západ, druhý na východ. Východní na proudu Hauraki nebyl dost hluboký a bylo zapotřebí postavit několik dlouhých piersů, náhonů podle anglického způsobu, u nichž by lodi středního nákladu mohly bezpečně zakotvit. Mezi jinými se táhl obchodní náhon, k němuž vybíhala Queen’s Street, nejhlavnější ulice města.

Chairman School se nacházela uprostřed této ulice.

Dne 15. února r. 1860 v poledne vyšlo z tohoto ústavu asi sto chlapců provázených svými rodiči, s rozradostněnými obličeji a patrnou blahostí – ptáčci, jimž byla otevřena klec.

Začínaly totiž prázdniny. Dva měsíce nezávislosti, dva měsíce svobody. A pro jistý počet žáků se otvírala rovněž vyhlídka na cestu po oceánu, o níž již dávno bylo v Chairman School jednáno. Bylo by zbytečné dodávat, jakou závist vzbuzovali ti, jimž jejich jmění dovolovalo vstoupit na palubu jachty Seagull, která byla připravena navštívit novozélandské pobřeží, konajíc výlet formou okružní plavby.

Tento krásný škuner, vystrojený rodiči žáků, byl zásoben na šest týdnů cesty. Patřil otci jednoho z žáků, panu Williamu H. Garnettovi, starému kapitánovi obchodního loďstva, k němuž mohli mít úplnou důvěru. Upsáním, provedeným mezi různými rodinami, byly uhrazeny náklady cesty, která se měla konat za nejlepších podmínek bezpečí a pohodlí. Byla to veliká radost pro mladé chlapce a bylo skutečně těžké využít lépe několik týdnů prázdnin.

V anglických ústavech se výchova lišila dost podstatně od výchovy, jak tomu bylo ve francouzských ústavech. Poskytovala se tam žákům příležitost k samostatnosti, a proto i k poměrné svobodě, která velmi zdárně působila i na jejich budoucnost. Nezůstávali dlouho dětmi, zkrátka, výchova se ubírala stejným krokem se vzděláním. Odtud pocházelo, že většina z nich byla uhlazená, pozorná a pečlivá na své chování a – což zvlášť je nutné podotknout – nerada se uchylovala k přetvářce nebo lži, dokonce i tehdy, když se jednalo o vyhnutí se zaslouženému trestu. Rovněž je zapotřebí poznamenat, že mladí chlapci v těchto školních ústavech byli méně vázáni pravidly společného života a z něho plynoucího příkazu mlčení. Obyčejně bydleli v oddělených místnostech, tam konali jakési hostiny, a pokud se shromáždili při společném stolu, mohli zcela volně hovořit.

Žáci byli rozděleni na třídy podle věku. V Chairman School bylo pět tříd. Tak v první a druhé třídě byli maličcí, kteří ještě brali své rodiče kolem krku, ve třetí již zaměnili dětské líbání stisknutím ruky hotových mužů. Rovněž na ně nikdo nedohlížel, bylo dovoleno čtení románů a novin, často byly dopřávány volné dny. Učební hodiny byly dost omezeny, tělesná cvičení prováděna řádně, a to tělocvik, boxování a hry všeho druhu. Avšak přiměřeně k této volnosti, které žáci zřídka zneužívali, byl ponechán jako pokárání tělesný trest, zpravidla rány metlou. Ostatně být bit nebylo pro mladé Anglosasy ničím nečestným a podrobovali se bez reptání tomuto pokárání, pokud je pokládali za odůvodněné. Angličané, to je všeobecně známo, měli v úctě tradice jak ve veřejném, tak soukromém životě, a tyto zvyky byly neméně v úctě – i když byly přemrštěné – ve školních ústavech, kde se v ničem nepodobaly francouzským zvyklostem. Pokud byli starší povinni pomáhat mladším, dělo se to s tou podmínkou, že jim měli prokazovat jisté domácí služby, jimž se nemohli nijak vyhnout. Tyto službičky, jako zejména přinášení snídaně, čištění šatů, cídění bot, obstarávání příkazů, byly známy pod jménem fagismu, a ti, kteří je konali, se jmenovali fagové. To byli ti nejmenší. První oddělení bylo to, které sloužilo za fagy žákům vyššího oddělení, a když odepřeli poslušnost, byl jim život hezky ztrpčován. Ale nikdo na to nepomýšlel, a tím způsobem si zvykali na kázeň, kterou bychom marně hledali u žáků francouzských ústavů. Tak to žádalo podání, a země, která mezi všemi je zachovávala, to bylo skutečně Spojené království, kde ukládala se nejnižšímu cockneyi, tedy uličníkovi, stejně jako peerovi[\[5\]](../Text/dva_roky_prazdnin_93.html#_ftn5) horní sněmovny.

Žáci, kteří se měli zúčastnit výletu na jachtě Seagull, patřili různým třídám Chairman School. To mohl každý pozorovat na palubě škuneru, kde se nacházeli chlapci od osmi až do čtrnácti roků. A těchto patnáct chlapců, počítaje k nim plavčíka, mělo být zaneseno daleko a nadlouho do hrozných příhod!

Je zapotřebí poznat jejich jména, věk, schopnosti, jejich povahu, jejich rodinné poměry, jakož i poměry, jaké mezi nimi byly v ústavě, který opouštěli v obvyklou dobu prázdnin.
