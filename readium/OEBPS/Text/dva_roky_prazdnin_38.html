<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="e-bookprozatext">Skutečně to byl pštros, a mohli si opravdu blahopřát,
že takoví ptáci pobíhali po těchto lesích, neboť jejich maso je výborné, obzvláště
v tučné části na hrudi.</p>

<p class="e-bookprozatext">I když nepochybovali, že to byl pštros, jeho střední
velikost, hlava, podobající se husí hlavě, krátké peří, které celého pokrývalo
šedobílým rounem, bylo patrné, že patřil k druhu <span class="e-bookdejapoznamkychar">nandu,</span> tak četných uprostřed jihoamerických
pamp. Nandu se ovšem nemohl nijak porovnávat s africkým pštrosem, nicméně byl
přece jen okrasou fauny své země.</p>

<p class="e-bookprozatext">„Musíme jej dostat živého,“ řekl Wilcox.</p>

<p class="e-bookprozatext">„To bych také rád!“ zvolal Service.</p>

<p class="e-bookprozatext">„To nepůjde tak snadno,“ mínil Cross.</p>

<p class="e-bookprozatext">„Zkusme to!“ řekl Briant.</p>

<p class="e-bookprozatext">Silný pták nemohl nijak uniknout, protože mu jednak
nedovolovala jeho křídla vznést se až na povrch země, jednak proto, že jeho
nohy nenašly oporu na kolmých stěnách. Nezbývalo, než aby se Wilcox spustil až
na dno jámy a snesl i několik ran zobákem, které jej ostatně nemohly příliš
zranit. Avšak jakmile se mu podařilo přehodit pštrosovi přes hlavu kabátec, byl
pták úplně bezbranný a ani se nepohnul. Nyní bylo snadné svázat mu nohy pomocí
dvou nebo tří k sobě navázaných šátků, a tak se jim podařilo, když všichni napjali
síly, jedni zdola, druzí shora, vytáhnout pštrosa z jámy.</p>

<p class="e-bookprozatext">„Už ho máme, konečně!“ zvolal Webb.</p>

<p class="e-bookprozatext">„A co s ním uděláme?“ zeptal se Cross.</p>

<p class="e-bookprozatext"><span class="calibre16">„To je velice
jednoduché,“ odpověděl Service, který nikdy o ničem nepochyboval. „Odvedeme ho
do French Cavern, budeme ho krmit a on nám bude sloužit místo jezdeckého koně.
Učiním to podle příkladu mého přítele <span class="e-bookdejapoznamkychar">Švýcarského
robinzona.“</span></span></p>

<p class="e-bookprozatext">Možnost využít pštrosa tímto způsobem zdála se být
přece jen velice pochybná, i když se Service odvolával na předchůdce. Protože
však nebylo vůbec obtížné odvést jej do French Cavern, byl úmysl proveden.</p>

<p class="e-bookprozatext">Když pak viděl Gordon blížit se nandua, poněkud se
zděsil, když si vzpomněl, že opět přibylo o jeden krk, který bude zapotřebí
živit. Avšak domnívaje se, že na jeho obživu stačí tráva a listí, přece jen jej
přijal. Zejména malí měli velikou radost, že se mohli obdivovat tomuto ptákovi,
že se k němu mohli přiblížit – ovšem ne příliš –, neboť byl přivázaný na
dlouhém provaze. A když se dozvěděli, že Service chce na něm jezdit, žádali
jej, aby si mohli sednout alespoň k němu dozadu.</p>

<p class="e-bookprozatext">„Ovšem, budete-li hodní, maličcí,“ odpověděl Service,
na něhož se malí dívali již jako na hrdinu.</p>

<p class="e-bookprozatext">„Budeme, budeme!“ zvolal Costar.</p>

<p class="e-bookprozatext">„Jakže, ty také, Costare,“ promluvil Service, „ty by
ses chtěl odvážit na tohoto ptáka?“</p>

<p class="e-bookprozatext">„Kdybych seděl za tebou… a držel se tě… ano!“</p>

<p class="e-bookprozatext">„Copak jsi zapomněl na svůj strach, když jsi seděl na
želvě?“</p>

<p class="e-bookprozatext">„To bylo něco docela jiného,“ odpověděl Costar. „Tento
pták přece nechodí do vody…!“</p>

<p class="e-bookprozatext">„Nikoliv, ale vznáší se do vzduchu,“ řekl Dole.</p>

<p class="e-bookprozatext">A to obě děti uvedlo do rozpaků.</p>

<p class="e-bookprozatext">Od trvalého usazení se ve French Cavern, jak známo, Gordon
a ostatní chlapci zavedli pravidelný denní řád. Když bylo zařízení úplně
hotovo, Gordon navrhl, aby bylo každému určeno jisté zaměstnání, a zejména aby
nejmladší nebyli ponecháni sami sobě. Tito zvláště žádali, aby se mohli
účastnit různé všeobecné činnosti podle svých sil. Avšak proč by se s nimi
nemělo pokračovat ve vyučování započatém v Chairman School?</p>

<p class="e-bookprozatext">„Vždyť zde máme knihy, které nám dovolují, abychom
pokračovali ve svých studiích,“ řekl Gordon, „v tom, čemu jsme se naučili i čemu
se ještě máme učit, a proto by bylo vhodné, aby z toho měli prospěch i naši
mladí kamarádi.“</p>

<p class="e-bookprozatext">„Zajisté,“ odpověděl Briant, „jestli se nám jednou
poštěstí opustit tento ostrov, shledáme-li se se svými rodinami, snažme se,
abychom nijak nepromarnili svůj čas!“</p>

<p class="e-bookprozatext">Bylo ujednáno, aby byl zaveden jakýsi rozvrh. Pak,
jakmile by byl všemi schválen, byl by každý povinen přesně jej zachovávat.</p>

<p class="e-bookprozatext">Vždyť s příchodem zimy měly nastat sychravé dny, kdy
ani velcí, ani malí by nemohli vyjít ven, a záleželo na tom, aby i tyto dny využili.
Jediné, co především vadilo hostům French Cavern, byla těsnost jediné
místnosti, ve které se museli směstnat. Museli tedy pomýšlet na to, aby bez
otálení našli prostředky, jak by mohli jeskyni dostatečně rozšířit.</p>

</div>
</body>
</html>