---
title: ''
---

„Podívej se, Doniphane! Podívej se!“

A ukazoval na hnědočervenou hmotu, která se velice živě pohybovala mezi vysokými travinami a sítinami potoka pod klenbou stromů.

Doniphan dal znamení Webbovi a Wilcoxovi, aby se ani nehnuli. Pak provázen Crossem, s puškou připravenou k výstřelu, se tiše plížil k pohybující se hmotě.

Bylo to zvíře mohutného těla, které se podobalo nosorožci, kdyby mělo hlavu ozbrojenou rohem a kdyby spodní pysk byl hodně prodloužený.

Vtom zazněl výstřel, za nímž ihned následoval druhý. Doniphan a Cross vystřelili téměř současně.

Na vzdálenost sto padesáti stop nemohly ovšem kulky nijak poškodit tvrdou kůži tohoto zvířete, neboť rychle prchalo sítinami ke břehu a zmizelo v hustém lese.

Doniphan měl dost času, aby je poznal. Byl to úplně neškodný obojživelník, takzvaný anta[_\[22\]_](../Text/dva_roky_prazdnin_93.html#_ftn22), červenohnědé barvy, jinými slovy jeden z těch ohromných tapírů, kteří se obyčejně zdržovali v sousedství řek Jižní Ameriky.

Z této strany Chairman Island se šířila do nedohledna spousta zeleně. Květena zde byla bujná, a protože tu bylo na tisíce buků, nazval Doniphan tento lesnatý kraj Beechs Forest a zároveň s pojmenováním naznačil Bear Rock a North Creek na mapě.

Do večera ušli devět mil. Ještě jednou tolik a mladí výzkumníci se museli dostat na sever ostrova. To byl úkol příštího dne.

Sotva vyšlo slunce, dali se na pochod. Měli také nejvyšší čas, aby si pospíšili. Počasí hrozilo změnou. Vítr, jenž se stočil k západu, věstil ochlazení. Již se hrnula mračna, ovšem ještě dost vysoko, a dalo se předpokládat, že déšť se nespustí. Vzdorovat větru, i kdyby se změnil v bouři, by statečné chlapce nijak neohrozilo. Avšak vichřice, obyčejně provázená velkými lijáky, by je ovšem velice znepokojovala a byli by nuceni upustit od své výpravy a hledat přístřeší v Bear Rock.

Zrychlili proto kroky, ačkoliv museli zápasit s větrem, jenž vál proti nim z boku. Den byl neobyčejně namáhavý a zdálo se, že i noc měla být velice špatná. Skutečně již nebylo pochyby, že se nad ostrovem schylovalo k bouři. V pět hodin večer uprostřed křižujících se blesků rachotil táhle hrom.

Doniphan a jeho přátelé neustoupili ani o krok. Myšlenka, že se blížili ke svému cíli, je povzbuzovala. Vždyť ostatně Beechs Forest se dosud táhl v tomto směru a vždy mohli ještě hledat útočiště pod stromy. Vichr se rozpoutal s takovou prudkostí, že déšť ustal. Kromě toho severní pobřeží již asi nebylo daleko.

V sedm hodin zaslechli temný hukot příboje – důkaz, že již blízko byla skaliska v oceánu, který obklopoval Chairman Island.

Zatím obloha, zahalená hustými mračny, se pomalu, ale jistě zatemňovala. Bylo nutné co nejvíce si pospíšit, aby se mohli podívat na daleký oceán, dokud poslední paprsky dne ještě osvětlovaly jeho obzor. Za okrajem hvozdu se rozšiřovalo táhlé písečné pobřeží asi čtvrt míle do dálky, do něhož bily zpěněné vlny, roztříštěné o skaliska na severu.

I když byli Doniphan, Webb, Cross a Wilcox velice unavení, měli ještě dost sil dojít k pobřeží. Chtěli se alespoň rozhlédnout po této části Tichého oceánu, pokud byl ještě den. Byl to oceán bez hranic, nebo pouze úzký průliv, který dělil toto pobřeží od pevniny či nějakého ostrova?

Náhle se Wilcox, jenž ostatní předběhl, zastavil. Ukazoval rukou na černavou hmotu jevící se v obrysech na svahu pobřežní skály. Bylo to snad nějaké mořské zvíře, nějaký veliký kytovec, mladá nebo dospělá velryba vyvržená na písčinu? Nebo to snad byla nějaká loď, která sem byla vyhozena, když se roztříštila o hroty bradel?

Ano! Byla to loď převržená naznak. A vedle ní, mezi úponky mořských řas nakupených na okraj vzbouřeným oceánem, ukazoval Wilcox na dvě těla ležící několik kroků od člunu.

Doniphan, Webb a Cross se nejdříve zastavili. Pak se bez rozmýšlení pustili přes písčinu a zůstali stát před oběma těly na pobřeží – snad před mrtvolami…!

Zachváceni neskonalou hrůzou při pohledu na ně ani nepomysleli, že by snad v těchto tělech byl ještě život a že by jim měli neodkladně pomoci, nýbrž se rychle vrátili, hledajíce útočiště v lese pod stromy.

Noc byla již tmavá, ačkoliv ji chvílemi ozařovaly blesky, které nepřestávaly. Uprostřed této hluboké tmy rachotily hromy a vyla vichřice za příboje rozzuřeného oceánu.

Jaká to byla bouře! Na všech stranách se lámaly stromy a hrozilo nebezpečí těm, kteří by pod nimi hledali útočiště. Avšak utábořit se na písčině bylo zcela nemožné, neboť písek, rozvířený větrem, bičoval tvář jako broky.

Po celou noc zůstali Doniphan, Wilcox, Webb a Cross na jednom místě a nezamhouřili ani na chvíli oči. Byla jim zima, neboť nemohli rozdělat oheň, který by se mohl ihned rozšířit a zapálit suché větve roztroušené po zemi.

A pak také rozčilení jim nedalo spát. Odkud připlul ten člun…? Ke které národnosti patřili ti lidé…? Nebo byla nablízku přece jen nějaká země, že se člun mohl dostat až k ostrovu…? Ale snad ten člun nepatřil některé lodi, která byla v těchto končinách zničena hroznou bouří?

Tyto různé domněnky se zdály být pravděpodobné a v ojedinělých okamžicích ztišení vichřice si je Doniphan a Wilcox sdělovali, tlačíce se k sobě.

V témže okamžiku se stali obětí mámení smyslů, protože se domnívali, že slyší vzdálené výkřiky, jakmile vichr poněkud utichl, a naslouchajíce se ptali, zda snad na pobřeží nebloudili jiní námořníci? Nikoliv! Byl to klam smyslů. Žádné zoufalé volání o pomoc nezaznělo uprostřed běsnící bouře. V té chvíli si řekli, že udělali dobře, když ustoupili prvnímu pocitu hrůzy. Chtěli se pustit k troskám člunu, nedbajíce na nebezpečí, že je smete vichřice. A přece, jak se mohli uprostřed této černé noci vydat přes otevřenou písčinu, po níž se rozlévaly vlny rozzuřeného oceánu, jak mohli najít opět místo, kde člun ztroskotal, místo, kde ležela na písku dvě těla?

Ostatně chyběla jim současně duševní i tělesná síla. Tak dlouhou dobu, co byli odkázáni jen sami na sebe, kdy se domnívali, že jsou muži, náhle cítili, že jsou dětmi, když opět spatřili lidské bytosti, s nimiž se setkali po ztroskotání Seagullu a které oceán vyvrhl na jejich ostrov jako mrtvoly.

Konečně však chladnokrevnost opět získala převahu a pociťovali, co jim přikazovala povinnost.

Jakmile by se rozednilo, chtěli se vrátit k pobřeží, vyhloubit v písku hrob a po modlitbě za věčný pokoj duší pohřbít oba nešťastné námořníky.

Jak nekonečná se jim zdála být tato noc! Skutečně se zdálo, jako by nikdy nemělo vyjít slunce, aby zaplašilo hrůzy!

Kdyby se alespoň mohli přesvědčit pohledem na hodinky, kolik bylo hodin. Nebylo však možné ani rozškrtnout sirku – i pod ochranou pokrývek. Cross, jenž se o to pokusil, se musel tohoto záměru vzdát.

Vtom Wilcoxe napadlo, jak by mohl zjistit, kolik bylo právě hodin. Aby jeho hodinky šly čtyřiadvacet hodin, bylo zapotřebí je natáhnout klíčkem dvanáctkrát, tedy jednou na dvě hodiny. Protože je pak natáhl toho večera v osm hodin, stačilo, aby sečetl počet otáček, které zbývaly pro počet uplynulých hodin. To se také stalo, a protože mohl otočit klíčkem pouze čtyřikrát, soudil z toho, že byly asi čtyři hodiny ráno. Zanedlouho tedy již měl nastat den.

Opravdu, brzy nato zaplál na východě první ranní úsvit. Bouře ještě nepolevila, a protože se nad oceánem kupily mraky, museli se chlapci obávat deště ještě dříve, než by se dostali k Bear Rock.

Avšak především chtěli prokázat poslední službu trosečníkům. Jakmile se parami, nakupenými nad oceánem, prodral první ranní úsvit, dali se písčinou, namáhavě zápasíce proti vichřici. Znovu a znovu se museli vzájemně opírat jeden o druhého, aby nebyli povaleni k zemi.

Člun se pevně zachytil na nevysoké naplavenině písku. Podle naplavenin vyvržených řas se dalo soudit, že příboj oceánu za přílivu, rozběsněný vichrem, se hnal přes loď.

Obě těla tam však již nebyla.

Doniphan a Wilcox se přiblížili na dvacet kroků po písčině.

Nic…! Ani stopy, které by ostatně odliv zcela jistě zase zahladil.

„Ti nešťastníci,“ zvolal Wilcox, „tedy žili, když se mohli zdvihnout!“

„Kde jsou?“ zeptal se Cross.

„Kde jsou?“ odpověděl Doniphan, ukazuje na rozbouřený oceán. „Tam, kam je odliv opět zanesl!“

Doniphan vylezl až na okraj pásma bradla a rozhlížel se dalekohledem po povrchu oceánu.

Žádna mrtvola však na něm neplavala.

Těla trosečníků byla odplavena na širý oceán.

Doniphan se vrátil k Wilcoxovi, Crossovi a Webbovi, kteří stáli u člunu.

Snad by v něm mohli najít některého ze zachráněných po této pohromě.

Člun však byl prázdný.

Byla to šalupa obchodní lodě, překlopená na přídi, jejíž kýl měřil asi třicet stop. Nebyla již k potřebě, neboť její žebroví bylo proraženo a roztříštěno nárazy při vyhození na pobřeží. Kus stožáru, který byl zlomený u paty, několik cárů z plachet visících na ráhnech nad palubím a několik zbytků lan, to bylo všechno, co zůstalo z celé výstroje. Z potravin, nástrojů a zbraní nebylo nic ani v truhlicích, ani na dně lodi.

Na zádi dvě jména zvěstovala, které lodi a kterému přístavu šalupa patřila:

Severn – San Francisco

San Francisco! Přístav na pobřeží Kalifornie…! Byla to americká loď! Obzor té části pobřeží ostrova, na něž byli trosečníci Severnu vlnobitím vyhozeni, obléval nekonečný oceán.
