---
title: X. KAPITOLA
---

Zpráva o výpravě – Rozhodnutí opustit Seagulla – Vyprázdnění a rozebrání jachty – Vichřice pomocnicí – Pod stanem – Postavení voru – Složení nákladu a plavba na voru – Dvě noci na řece – Příjezd do French Cavern

Lze si docela dobře představit, jak byli uvítáni Briant i ostatní tři chlapci. Gordon, Cross, Baxter, Garnett a Webb jim běželi vstříc s otevřenou náručí, zatímco malí jim padali kolem krku. Také sám Phann se účastnil tohoto srdečného uvítání, provázeje veselým štěkotem hurrrá dětí. Ano! Vždyť jejich nepřítomnost trvala tak dlouho!

„Zabloudili snad…? Padli do rukou domorodců…? Nebo snad byli napadeni šelmami?“ Tak se stále vyptávali všichni ti, kteří zůstali na Seagullu.

Avšak Briant, Doniphan, Wilcox a Service se vrátili – každý toužil dozvědět se příhody jejich výpravy. Nicméně, protože byli velice unavení tímto několikadenním pochodem, bylo dohodnuto, aby informace podali až druhý den.

„Jsme na ostrově!“

To bylo všechno, co uznal Briant za vhodné říci, a to stačilo, aby se zjevila budoucnost se všemi četnými a hrozivými možnostmi. Navzdory tomu Gordon tuto zprávu přijal a neprojevil žádnou malomyslnost.

„Dobrá, myslel jsem si to,“ jako by řekl, „a proto nejsem znepokojený.“

Druhý den za svítání – 5. dubna – starší, Gordon, Briant, Doniphan, Baxter, Cross, Wilcox, Service, Webb, Garnett – a také Moko, který uměl dobře radit – se sešli na přídi lodě, zatímco ostatní ještě spali. Briant a Doniphan střídavě mluvili, podávajíce kamarádům zprávu o všem, co se přihodilo. Vyprávěli, jak kamenná stezka sestavená přes potok, zbytky ažupy, skryté v houštině, je poučily, že tato země buď je, anebo byla obydlená. Líčili, jak širá vodní plocha, kterou zpočátku pokládali za oceán, je jezerem, jak nové stopy je dovedly až do jeskyně a k místu, kde vytékala řeka z jezera, jak našli ostatky Françoise Baudouina, námořníka, a konečně jak mapa, nakreslená zachráněným ze ztroskotané lodi, je poučila, že je to ostrov, na kterém Seagull našel svou zkázu.

Zpráva byla podána krátce, ale ani Briant, ani Doniphan při ní nezapomněli na nejmenší podrobnosti. A v té chvíli všichni, sklonění nad mapou, dobře chápali, že záchranu mohli očekávat jen zvenčí.

Jakkoliv se budoucnost jevila v nejtemnějších barvách a chlapci mohli vkládat své naděje pouze v Boha, kdo se nejméně lekal – to je nutné zde především podotknout –, byl Gordon. Mladý Američan neměl rodinu, která by jej očekávala na Novém Zélandě. Jeho praktický, předvídavý a organizátorský duch se nelekl nijak úlohy založit, abychom tak řekli, malou osadu. Viděl v tom jaksi příležitost hovět svému přirozenému vkusu a neváhal posilovat důvěru svých druhů, slibuje jim snesitelný život, budou-li ho dobrovolně následovat.

Zpočátku, protože ostrov byl dost rozsáhlý, se nezdálo pravděpodobné, že nebyl naznačen na mapě Tichého oceánu v sousedství jihoamerické pevniny. Po pozorném hledání ve Stielerově atlase zjistili, že neobsahoval žádný větší ostrov, kromě souostroví, které bylo seskupeno před Ohňovou zemí, a Magellanovým průlivem, jako ostrov Zármutku, Královny Adelaidy, Clarencův a podobně. Zajisté kdyby tento ostrov byl součástí onoho souostroví, které bylo od pevniny odděleno pouze úzkými průlivy, byl by to jistě François Baudouin naznačil na své mapě – to však neučinil. Byl to tedy osamělý ostrov, a z toho vyplývalo, že ležel buď severněji, nebo jižněji v těch končinách Tichého oceánu. Protože však neměli ani dostatečné podklady, ani nutné nástroje, nebylo možné stanovit polohu, kde v Tichém oceánu se nacházeli.

Nezbývalo než se trvale zařídit, ještě před nepříznivým ročním obdobím, které by zabránilo ve změně obydlí.

„Nejlépe uděláme, zvolíme-li za obydlí jeskyni, kterou jsme objevili na březích jezera,“ řekl Briant. „Poskytne nám skvělé přístřeší.“

„Je také dost veliká, aby nás všechny pojala?“ zeptal se Baxter.

„To právě ne,“ odpověděl Doniphan, „avšak domnívám se, že se dá zvětšit vyhloubením nové dutiny ve skále. Však máme na to nářadí…“

„Přijměme ji tak, jak právě je,“ rozhodl Gordon, „a to i kdyby byla trochu nepohodlná…“

„A především,“ připomenul Briant, „snažme se, abychom se tam přestěhovali co nejdříve!“

Skutečně byl už nejvyšší čas. Jak se již Gordon zmínil, škuner den ode dne chátral. Poslední deště, po nichž následovala dost silná vedra, velice přispěly k tomu, že spojené spáry svršku s kostrou lodi povolily. Roztrhaná plátna nebránila už ani vzduchu, ani vodě, aby nevnikaly dovnitř. Kromě toho vznikly jednotlivé prohlubně pod kýlem následkem vodních proudů, valících se přes písčinu, a ve stejném čase se jachta ještě víc naklonila a zapadla ještě hlouběji do země. Kdyby nastala bouře, která se mohla v době rovnodennosti každou chvíli dostavit, hrozilo Seagullu, že by se během několika hodin rozpadl. Nejednalo se tedy jen o neodkladné opuštění, ale i o pořádné rozebrání lodi tím způsobem, aby získali všechno, co by jim mohlo být prospěšné, jako prkna, fošny, železo i měď, aby tím upravili obydlí ve French Cavern – jméno, které bylo dáno jeskyni na památku francouzského občana zachráněného ze ztroskotané lodi.

„A kde budeme zatím bydlet,“ zeptal se Doniphan, „než tam budeme moci najít přístřeší?“

„Pod stanem,“ odpověděl Gordon, „pod stanem, který postavíme na břehu řeky mezi stromy.“

„To bude nejlepší,“ řekl Briant, „a nyní ať neztratíme ani chvilku!“

Avšak rozebrání jachty, odnesení materiálu a potravin, postavení voru pro dopravu tohoto nákladu, vyžadovalo alespoň měsíc práce, a dřív než by opustili záliv Seagulla, nastaly by první květnové dny, které se rovnají prvním dnům listopadu na severní polokouli, totiž začátku zimy.

Moudře zajisté zvolil Gordon břeh řeky k postavení nového tábora, neboť doprava mohla být zdárně provedena pouze po vodě. Žádná jiná cesta nebyla ani tak přímá, ani pohodlná. Vléci se se vším, co zbylo po úplném rozebrání jachty, skrze lesy nebo po strmém okraji řeky, to by byla téměř nepřekonatelná práce. Naproti tomu po několika sprškách, když by využili přílivu, který dosahoval až k jezeru, by se mohli dostat na voru bez veliké námahy ke kýženému cíli.

Bylo známo, že na horním toku řeky – a Briant se o tom přesvědčil – nebyly žádné překážky, ani vodopády, ani víry, ani mělčiny. Aby poznali i dolní tok, od slatiny až k jeho ústí, bylo zapotřebí vykonat novou výpravu, a ta byla podniknuta na jole. Briant a Moko mohli potvrdit, že i tento tok byl rovněž splavný. Tak byla vytvořena zcela pohodlná dopravní cesta mezi zálivem Seagulla a French Cavern.

Následující dny byly věnovány úpravě tábora na břehu řeky. Dolní větve dvou buků, spojené dlouhými latěmi, k nimž byla přivázána třetí, sloužily jako podpora pro velikou zásobní plachtu jachty, která po stranách padala až k zemi. Pod záštitou tohoto stanu, který byl pevně k zemi uvázán lanovím, byla přenesena lůžka, nejnutnější nářadí, zbraně, střelivo a koše s potravinami. Protože vor mohl být postaven jen ze zbytků jachty, museli čekat, až byla jachta úplně rozebrána.

Na počasí si nemohli nijak naříkat, neboť bylo sucho. Zdvihl-li se někdy vítr, tedy vál od země a práce pokračovala za nejlepších podmínek.

15\. dubna nebylo na škuneru nic, kromě nejtěžších předmětů, které mohly být odneseny až po úplném rozebrání nebo rozsekání na kusy. Tak mezi jinými olověné pruty sloužící jako zátěž ve spodním prostoru lodě, kádě s vodou, vratidlo a pec, vesměs příliš těžké, než aby mohly být vyneseny bez zdvihadel. Celé lanoví, přední stožár, ráhna, řetězy, kotva, provaziště, drátěná lana a podobně, kterých byla na lodi veliká zásoba, snesli pomalu ke stanu.
