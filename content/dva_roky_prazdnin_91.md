---
title: XXX. KAPITOLA
---

V průlivech – Zpoždění způsobené opačnými větry – Úžina – Parník Grafton – Návrat do Aucklandu – Uvítání v hlavním městě Nového Zélandu – Evans a Caty – Závěr

Není zapotřebí popisovat plavbu průlivy Magellanova souostroví. Nepřihodilo se nic závažného. Počasí bylo neustále krásné. Ostatně v těchto úžinách, širokých šest nebo sedm mil, neměl oceán ani dost času, aby se rozzuřil vlnobitím.

Všechny tyto průlivy byly pusté a také si naši cestující nepřáli setkat se s domorodci těchto končin, kteří se zrovna nevyznačovali pohostinstvím. Během noci dvakrát nebo třikrát byly zpozorovány ohně uvnitř ostrovů, ale ani jediný z domorodců se neobjevil na pobřeží.

Dne 11. února se dostala šalupa, neustále podporována příznivými větry, do Magellanovy úžiny Smythovým kanálem mezi západním pobřežím ostrova královny Adelaidy a vysočinou země krále Viléma. Po pravé ruce se pak zdvihal hrot hory Svaté Anny. Nalevo v pozadí Beaufortova zálivu se třpytilo několik z těch velkolepých ledovců, z nichž nejvyšší spatřil Briant z východní části ostrova Hanovre, který si mladí kolonisté zvykli nazývat Chairman Island.

Všem se na lodi dobře dařilo. Dalo se očekávat, že vzduch, nasycený mořskými výpary, bude Doniphanovi velmi prospěšný, neboť jedl, spal a cítil se dost silným i vystoupit na zem, kdyby se mu naskytla příležitost začít znovu se svými přáteli život robinzonů.

Dne 12. února doplula šalupa na dohled ostrova Tamar u Země krále Viléma, jehož přístav, nebo lépe řečeno záliv, byl v tom okamžiku opuštěný. Když objeli mys Tamar, ani se tam nezastavili a Evans zamířil na jihovýchod Magellanovou úžinou.

Z jedné strany rozvíjela svá plochá, neúrodná pobřeží dlouhá země Désolation, zbavená svěží zeleně, která pokrývala Chairman Island. Z druhé strany se objevovaly nápadně rozčleněné zátoky a ostrohy Crookerova poloostrova. Odtud se chtěl Evans dostat na jih, obeplout mys Forward a plavit se výš podél pobřeží poloostrova Brunswick až k osadě nazývané Punta Arenas.

Nebylo však nutné plout tak daleko.

Ráno dne 13. února zvolal Service, jenž stál na přídi:

„Kouř na pravém boku!“

„Snad kouř z ohně, který rozdělali rybáři?“ zeptal se Gordon.

„Nikoliv! To je spíš kouř parníku!“ vysvětloval Evans.

Skutečně v tom směru byly země příliš vzdálené, než aby bylo možné spatřit kouř kroužící nad ležením rybářů.

V okamžiku vyšplhal Briant po lanoví stožáru, dostal se na jeho špici a zvolal:

„Loď! Loď…“

Loď byla brzy na dohled. Byl to parník o výtlaku sedmi až osmi set tun, jenž plul rychlostí jedenácti až dvanácti mil za hodinu.

Ze šalupy zaznělo „Hurrrá!“ současně s výstřely pušek.

Šalupa byla spatřena a o deset minut později se již přiblížila k parníku Graftonu, jenž plul do Austrálie.

Ve chvíli byl kapitán Graftonu Tom Long informován o dobrodružstvích Seagulla. Ostatně zkáza škuneru vzbudila jak v Anglii, tak v Americe upřímnou soustrast, a Tom Long si pospíšil, aby přijal na palubu cestující škuneru. Dokonce jim nabídl, že je dopraví přímo do Aucklandu, protože by si tím v žádném případě nezajel, protože Grafton plul do Melbourne, hlavního města provincie Adelaida na jihu Austrálie.

Pluli rychle a Grafton již 25. února zakotvil v aucklandském přístavu.

Až na několik dní uplynuly právě dva roky od chvíle, co patnáct žáků Chairman School bylo zahnáno tisíc osm set mil od Nového Zélandu.

Nelze ani vylíčit radost rodin, jimž byly vráceny jejich děti – děti, o nichž se domnívali, že zahynuly v hlubinách Tichého oceánu. Ani jediné nescházelo z těch, které kdysi bouře zanesla až do končin Jižní Ameriky.

Jako bleskem rozšířila se po celém městě zpráva, že Grafton dopravil domů mladé trosečníky. Každý spěchal je uvítat, když se vrhali do náručí svých rodičů.

A jak byl každý zvědavý poznat podrobně všechno, co se přihodilo na Chairman Island! Zvědavosti se brzy mělo učinit zadost. Nejdříve měl Doniphan o tom několik přednášek – přednášek, které měly veliký úspěch, na což byl chlapec ovšem dost hrdý. Potom deník, který psal Baxter – dá se říci hodinu za hodinou –, Frenchcavernský deník byl vytištěn a vyšel v mnohatisícovém nákladu, aby byla uspokojena poptávka čtenářů na Novém Zélandu. Nakonec noviny obou světů jej přinášely v překladech, neboť neexistoval nikdo, kdo by se nezajímal o pohromu Seagulla. Gordonova rozvážnost, Briantova obětavost, Doniphanova statečnost a odevzdanost všech, malých i velkých, působily všeobecný obdiv.

Není ani zapotřebí zdržovat se popisováním, jak byli přijati Caty a Mr. Evans. Neobětovali se snad k záchraně těchto dětí? A tak veřejnou sbírkou byla zakoupena obchodní loď Chairman jako dar šlechetnému Evansovi, který byl zároveň vlastníkem i kapitánem – s tou podmínkou, že aucklandský přístav bude pro něj domovským. Kdykoliv se vrátil z cest na Nový Zéland, byl vždy rodinami „jeho chlapců“ srdečně přijat. –

Pokud se jednalo o Caty, rodiny Briantova, Garnettova, Wilcoxova i mnohé jiné si na ni činily právo a hádaly se o ni. Nakonec se rozhodla pro dům rodičů Doniphanových, jemuž neúnavnou péčí zachránila život.

A jako mravní ponaučení ať zůstane v paměti z tohoto vyprávění, jež zajisté právem nese název Dva roky prázdnin, toto:

„Nikdy zajisté žáci nějakého ústavu nebudou pro čas svých prázdnin vydáni podobným útrapám. Avšak – a to ať si všechny děti zapamatují – kde vládne kázeň, horlivost a odvaha, nenaskytne se nikde takový stav, i když sebenebezpečnější, z něhož by se nedalo vyprostit. Zejména ať nezapomínají, při vzpomínce na mladé trosečníky ze Seagulla, že vyspěli útrapami a poznali život v nejtěžších dobách, takže při návratu byli malí téměř dospělými a velcí téměř muži.“
