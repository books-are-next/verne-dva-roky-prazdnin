---
title: ''
---

Skutečně to byl pštros, a mohli si opravdu blahopřát, že takoví ptáci pobíhali po těchto lesích, neboť jejich maso je výborné, obzvláště v tučné části na hrudi.

I když nepochybovali, že to byl pštros, jeho střední velikost, hlava, podobající se husí hlavě, krátké peří, které celého pokrývalo šedobílým rounem, bylo patrné, že patřil k druhu nandu, tak četných uprostřed jihoamerických pamp. Nandu se ovšem nemohl nijak porovnávat s africkým pštrosem, nicméně byl přece jen okrasou fauny své země.

„Musíme jej dostat živého,“ řekl Wilcox.

„To bych také rád!“ zvolal Service.

„To nepůjde tak snadno,“ mínil Cross.

„Zkusme to!“ řekl Briant.

Silný pták nemohl nijak uniknout, protože mu jednak nedovolovala jeho křídla vznést se až na povrch země, jednak proto, že jeho nohy nenašly oporu na kolmých stěnách. Nezbývalo, než aby se Wilcox spustil až na dno jámy a snesl i několik ran zobákem, které jej ostatně nemohly příliš zranit. Avšak jakmile se mu podařilo přehodit pštrosovi přes hlavu kabátec, byl pták úplně bezbranný a ani se nepohnul. Nyní bylo snadné svázat mu nohy pomocí dvou nebo tří k sobě navázaných šátků, a tak se jim podařilo, když všichni napjali síly, jedni zdola, druzí shora, vytáhnout pštrosa z jámy.

„Už ho máme, konečně!“ zvolal Webb.

„A co s ním uděláme?“ zeptal se Cross.

„To je velice jednoduché,“ odpověděl Service, který nikdy o ničem nepochyboval. „Odvedeme ho do French Cavern, budeme ho krmit a on nám bude sloužit místo jezdeckého koně. Učiním to podle příkladu mého přítele Švýcarského robinzona.“

Možnost využít pštrosa tímto způsobem zdála se být přece jen velice pochybná, i když se Service odvolával na předchůdce. Protože však nebylo vůbec obtížné odvést jej do French Cavern, byl úmysl proveden.

Když pak viděl Gordon blížit se nandua, poněkud se zděsil, když si vzpomněl, že opět přibylo o jeden krk, který bude zapotřebí živit. Avšak domnívaje se, že na jeho obživu stačí tráva a listí, přece jen jej přijal. Zejména malí měli velikou radost, že se mohli obdivovat tomuto ptákovi, že se k němu mohli přiblížit – ovšem ne příliš –, neboť byl přivázaný na dlouhém provaze. A když se dozvěděli, že Service chce na něm jezdit, žádali jej, aby si mohli sednout alespoň k němu dozadu.

„Ovšem, budete-li hodní, maličcí,“ odpověděl Service, na něhož se malí dívali již jako na hrdinu.

„Budeme, budeme!“ zvolal Costar.

„Jakže, ty také, Costare,“ promluvil Service, „ty by ses chtěl odvážit na tohoto ptáka?“

„Kdybych seděl za tebou… a držel se tě… ano!“

„Copak jsi zapomněl na svůj strach, když jsi seděl na želvě?“

„To bylo něco docela jiného,“ odpověděl Costar. „Tento pták přece nechodí do vody…!“

„Nikoliv, ale vznáší se do vzduchu,“ řekl Dole.

A to obě děti uvedlo do rozpaků.

Od trvalého usazení se ve French Cavern, jak známo, Gordon a ostatní chlapci zavedli pravidelný denní řád. Když bylo zařízení úplně hotovo, Gordon navrhl, aby bylo každému určeno jisté zaměstnání, a zejména aby nejmladší nebyli ponecháni sami sobě. Tito zvláště žádali, aby se mohli účastnit různé všeobecné činnosti podle svých sil. Avšak proč by se s nimi nemělo pokračovat ve vyučování započatém v Chairman School?

„Vždyť zde máme knihy, které nám dovolují, abychom pokračovali ve svých studiích,“ řekl Gordon, „v tom, čemu jsme se naučili i čemu se ještě máme učit, a proto by bylo vhodné, aby z toho měli prospěch i naši mladí kamarádi.“

„Zajisté,“ odpověděl Briant, „jestli se nám jednou poštěstí opustit tento ostrov, shledáme-li se se svými rodinami, snažme se, abychom nijak nepromarnili svůj čas!“

Bylo ujednáno, aby byl zaveden jakýsi rozvrh. Pak, jakmile by byl všemi schválen, byl by každý povinen přesně jej zachovávat.

Vždyť s příchodem zimy měly nastat sychravé dny, kdy ani velcí, ani malí by nemohli vyjít ven, a záleželo na tom, aby i tyto dny využili. Jediné, co především vadilo hostům French Cavern, byla těsnost jediné místnosti, ve které se museli směstnat. Museli tedy pomýšlet na to, aby bez otálení našli prostředky, jak by mohli jeskyni dostatečně rozšířit.
