<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Dva roky prázdnin</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3"><p class="e-bookprozatext">Briant o tom neustále přemýšlel a tato myšlenka jej
již doslova posedla. Na Chairman Island bohužel – kromě pobřežní vysočiny,
která dosahovala nejvýš dvě stě stop – nebyla větší výšina. Častokrát se vydali
Doniphan a dva nebo tři jiní chlapci na temeno Auckland Hill, avšak z této
výšky neviděli ani na druhý břeh Family Lake. Také žádný kouř, žádná zář nebyla
vidět na východním obzoru. Bylo by nutné vystoupit ještě o několik stop výš,
aby se mohli rozhlédnout až k prvním skalám Deception Bay.</p>

<p class="e-bookprozatext">Tu napadla Brianta odvážná myšlenka – dokonce je možné
říci šílená – takže se jí zpočátku sám ulekl. Avšak jeho mysl zaujala natolik,
že se hluboko zakořenila v jeho mozku.</p>

<p class="e-bookprozatext">Nesmíme zapomenout, jak od zkoušek s drakem bylo
upuštěno. Když našli Caty, která přinesla zprávu, že trosečníci <span class="e-bookdejapoznamkychar">Severnu</span> bloudili po východním pobřeží,
museli se vzdát svého záměru vypustit draka, jenž by byl viděn ze všech konců
ostrova.</p>

<p class="e-bookprozatext">Avšak když nemohl být tento drak použit jako znamení,
nebylo snad možné jeho pomocí získat si vědomosti tak nutné k bezpečí osady?</p>

<p class="e-bookprozatext">Zajisté. K tomu právě směřovaly Briantovy myšlenky.
Vzpomněl si, že četl v jednom anglickém časopise, jak ke konci 18. století nějaká
žena byla tak statečná, že na létacím draku, schválně zhotoveném k nebezpečnému
letu, se vznesla do vzduchu.<a title="" href="../Text/dva_roky_prazdnin_93.html#_ftn24" class="pcalibre pcalibre1" id="_ftnref24"><span class="msofootnotereference"><span class="calibre13"><span class="msofootnotereference"><span class="calibre14">[24]</span></span></span></span></a></p>

<p class="e-bookprozatext">Nuže, co dokázala žena, nemohl by se odvážit statečný
chlapec? Že tento pokus byl spojen s nebezpečím, o to se nestaral. Nebezpečí
bylo převáženo výsledky, kterých tím chtěl dosáhnout. A pokud by použil všechny
dostupné prostředky, jak přikazovala opatrnost, neměl snad naději, že by se
jeho záměr setkal s úspěchem? Ačkoliv Briant nebyl schopen, aby si vypočítal
stoupací sílu takového přístroje, přesto si opakoval, že takový přístroj tu již
jednou byl, že jenom postačí, aby měl značné rozměry a byl pevně postaven. A potom,
když by se v noci na něm vznesl několik set stop do vzduchu, snad by se mu
podařilo vypátrat zář ohně v části ostrova mezi jezerem a Deception Bay.</p>

<p class="e-bookprozatext">Nad myšlenkou tohoto nesporně statečného a odvážného
chlapce nelze krčit rameny. Zcela ovládnut tímto úmyslem domníval se, že jeho
záměr bylo možné nejen provést – o čemž se nedalo pochybovat – ale že je i mnohem
méně nebezpečný, než se na první pohled zdálo.</p>

<p class="e-bookprozatext">Jednalo se zde jen o souhlas ostatních chlapců. A dne
4. listopadu večer, když požádal Gordona, Doniphana, Wilcoxe, Webba a Baxtera,
aby šli s ním na poradu, objasnil jim svůj úmysl, k čemu chtěl létacího draka
použít.</p>

<p class="e-bookprozatext">„Použít?“ odpověděl Wilcox. „A co tím rozumíš? Chceš
jej snad vypustit do vzduchu?“</p>

<p class="e-bookprozatext">„Zajisté,“ odpověděl Briant, „právě proto jsme ho
zhotovili, aby byl vypuštěn.“</p>

<p class="e-bookprozatext">„Za dne?“ zeptal se Baxter.</p>

<p class="e-bookprozatext">„Nikoliv, Baxtere, neboť by sotva unikl zrakům
zločinců, zatímco v noci…“</p>

<p class="e-bookprozatext">„Ale když na něj zavěsíš lodní svítilnu,“ odpověděl
Doniphan, „vzbudíš přece jeho pozornost.“</p>

<p class="e-bookprozatext">„Právě proto ji tam nezavěsím!“</p>

<p class="e-bookprozatext">„Ale co ti to pomůže?“ zeptal se Gordon.</p>

<p class="e-bookprozatext">„Že uvidíme, zda jsou lidé ze <span class="e-bookdejapoznamkychar">Severnu</span> dosud na ostrově.“</p>

<p class="e-bookprozatext">A Briant ne bez jakéhosi vzrušivého neklidu, že by
jeho záměr byl přijat jenom vrtěním málo povzbuzených hlav, jej vyložil několika
slovy.</p>

<p class="e-bookprozatext">Jeho přátele ani nenapadlo smát se. Neměli k tomu
žádný důvod, a kromě Gordona, který se ptal, zda mluví Briant vážně, ostatní se
zdáli být vesměs nakloněni projevit svůj souhlas. Skutečně, chlapci si zvykli
na mnohá nebezpečí, že noční výlet do vzduchu, podniknutý na takových
okolností, se jim zdál být uskutečnitelným. Ostatně pokládali za samozřejmé, že
to všechno by jim vrátilo dřívější jistotu a bezpečí.</p>

<p class="e-bookprozatext">„Avšak,“ ozval se Doniphan, „není váha kteréhokoliv z nás
příliš velká pro draka, kterého jste zhotovili?“</p>

<p class="e-bookprozatext">„Patrně!“ odpověděl Briant. „A bude zapotřebí, aby byl
jednou tak velký a jeho kostra mnohem pevnější.“</p>

<p class="e-bookprozatext">„Rád bych věděl,“ řekl Wilcox, „zda by létací drak
mohl někdy unést takovou váhu!“</p>

<p class="e-bookprozatext">„O tom nelze pochybovat!“ tvrdil Baxter.</p>

<p class="e-bookprozatext">„Ostatně, už se to stalo,“ dodal Briant.</p>

<p class="e-bookprozatext">A vyprávěl případ o ženě, které se sto roků předtím
tento pokus s dobrým výsledkem podařil.</p>

<p class="e-bookprozatext">Pak dodal:</p>

<p class="e-bookprozatext">„Všechno záleží na rozměrech draka a na síle větru ve
chvíli odletu.“</p>

<p class="e-bookprozatext">„Briante,“ zeptal se Baxter, „do jaké výšky myslíš, že
by ses mohl vznést?“</p>

<p class="e-bookprozatext">„Domnívám se, že kdyby se drak vznesl na šest nebo
sedm set stop,“ odpověděl Briant, „bylo by možné spatřit oheň, ať by byl v kterékoliv
části ostrova.“</p>

<p class="e-bookprozatext">„Dobrá, ať se to tedy takto provede,“ zvolal Service,
který dříve nenaslouchal. „Já už mám dosyta toho, že nemohu podle své chuti
chodit sem a tam.“</p>

<p class="e-bookprozatext">„My rovněž, že nemůžeme navštěvovat naše pasti,“
přidal se Wilcox.</p>

<p class="e-bookprozatext">„A já, že si nemohu ani vystřelit,“ ozval se Doniphan.</p>

<p class="e-bookprozatext">„Až zítra tedy!“ řekl Briant.</p>

<p class="e-bookprozatext">Když byl potom sám s Gordonem, mladý Američan se ho
zeptal:</p>

<p class="e-bookprozatext">„Myslíš to vážně, s tímto krkolomným výletem?“</p>

<p class="e-bookprozatext">„Chci se o to alespoň pokusit, Gordone!“</p>

<p class="e-bookprozatext">„Vždyť je to nebezpečný pokus!“</p>

<p class="e-bookprozatext">„Možná že méně, než si myslíme!“</p>

<p class="e-bookprozatext">„A kdo z nás by byl tak odvážný, že by vydal do
nebezpečí svůj život při tomto pokusu?“</p>

<p class="e-bookprozatext">„Ty, Gordone, byl bys první,“ odpověděl Briant, „ano,
ty sám, kdyby na tebe padl los!“</p>

<p class="e-bookprozatext">„Copak se má o tom rozhodnout losem, Briante?“</p>

<p class="e-bookprozatext">„Ne, Gordone! Kdo z nás se k tomu obětuje, učiní to
jen z dobré vůle.“</p>

<p class="e-bookprozatext">„Ty jsi asi již rozhodl, Briante?“</p>

<p class="e-bookprozatext">„Snad.“</p>

<p class="e-bookprozatext">A Briant tiskl Gordonovu ruku.</p>

</div>
</body>
</html>