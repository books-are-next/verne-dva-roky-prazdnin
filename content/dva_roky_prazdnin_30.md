---
title: IX. KAPITOLA
---

**Návštěva jeskyně – Nábytek a nářadí – Bolas a laso – Hodiny – Téměř nečitelný sešit – Mapa zachráněného ze ztroskotané lodi – Kde se nalézají – Návrat do ležení – Pravý břeh řeky – Bažina – Gordonova znamení**

Briant, Doniphan, Wilcox a Service zachovávali hluboké mlčení. Kdo byl ten muž, jenž přišel zemřít do těchto míst? Byl to snad trosečník ze ztroskotané lodi, jemuž se nedostalo pomoci až do jeho poslední hodiny? Jaké byl národnosti? Dostal se do této země mladý? Zemřel již starý? Jak si opatřoval nejnutnější potřeby? Byl sem zahnán při ztroskotání lodi, přežili i ostatní pohromu? Nebo tu zbyl sám po neblahé smrti svých společníků? Pocházely různé předměty nalezené v jeskyni z lodi, či je zhotovil vlastníma rukama?

Co se zde nabízelo otázek, které snad neměly být nikdy zodpovězeny!

A mezi nimi jedna nejdůležitější. Byla-li to pevnina, kde ten muž našel útočiště, proč nevyhledal některé město vnitrozemí, nebo některý přístav? Nebo bránilo jeho návratu do vlasti tolik obtíží, tolik překážek, že je nebylo možné překonat? Nebo byly v takové vzdálenosti, že nebylo možné takovou cestu podniknout? Jisté jen bylo, že ten ubožák, zesláblý nemocí nebo věkem, neměl již ani sílu dovléci se do jeskyně, klesl a skonal pod tímto stromem…! Jestli on postrádal prostředky vyhledat svou spásu na severu i na jihu tohoto území, neměli je postrádat i mladí trosečníci ze Seagullu?

Ať už to bylo jakkoliv, bylo nutné prohledat jeskyni co nejdůkladněji. Kdoví zda nenajdou nějakou listinu, která by podala vysvětlení o původu i zdejším pobytu tohoto muže! Kromě toho je však pobízel ještě jiný důvod, aby totiž zjistili, zda by se v jeskyni mohli usadit přes zimu, až opustí jachtu.

„Pojďte!“ pobídl Briant.

První předmět, který vzbudil jejich pozornost, byl svazek tlustých svíček, visící na prkně upevněném ke stěně. Byly zhotoveny z loje a rozškubaného lanoví. Service hned jednu rozžehl, zastrčil do dřevěného svícnu a dali se do nového prohledávání.

Jednalo se především o to, aby vyzkoumali rozlohu i tvar jeskyně, o jejíž obydlenosti neexistovaly žádné pochyby. Byla to patrně jeskyně vzniklá za dávných dob geologických převratů. Po vlhkosti tu nebyla ani stopa, ačkoliv vzduch sem přicházel pouze jediným otvorem vedoucím k příkrému pobřeží. Také její stěny byly suché, jakoby ze žuly. Nikde nebyla ani stopa po nějakých krystalických útvarech ani růžencích zkamenělých krůpějí, které v porfyrových nebo čedičových jeskyních vytvářejí známé krápníky. Již svou polohou byla chráněna proti větrům z oceánu. Pravda, denní světlo sem vnikalo spoře, avšak proražením dvou nebo tří otvorů ve stěně by byl tento nedostatek odstraněn, čímž by také vnitřek pro patnáct osob byl dost vzdušný.

Pokud se jednalo o rozlohu – měla dvacet pět stop na šířku, třicet na délku – nestačila by ovšem zároveň za ložnici, jídelnu, všeobecné skladiště a kuchyni. Celkem se však jednalo pouze o pobyt v ní na pět nebo šest zimních měsíců – potom se jistě vydají na severovýchod, aby vyhledali některé město Bolívie nebo Argentiny. V případě, že by se zde museli usadit trvale, mohli prostor ještě rozšířit vyhloubením stěny, která byla z dost měkkého vápence. Avšak s rozměry, jaké právě byly, se museli spokojit až do návratu letní doby.

Po této úvaze začal Briant podrobně prohlížet předměty, které tu byly. Skutečně, bylo jich tu velice málo! Ten ubožák postrádal téměř všechno. Co mohl zachránit od svého ztroskotání? Nic, kromě beztvarých trosek, polámaných zdvihadel, úlomků kormidla, z nichž zhotovil lůžko, stůl, truhlu, lavici a židle – veškerý nábytek bídného obydlí. Neměl tolik výhod jako ti, kteří přežili pohromu Seagulla, neměl ani nejnutnější prostředky. Několik nástrojů, motyka, sekera, dva nebo tři kousky kuchyňského nádobí, soudek, jenž kdysi obsahoval asi pálenku, kladivo, dvě dláta a pilka – to bylo všechno, co našli nejdříve. Tyto nástroje patrně zachránil na člunu, jehož zbytky ležely na hrázi řeky.

Takové byly myšlenky Brianta, jenž je sdělil svým druhům. A tak po pocitu hrůzy, který je pojal při spatření kostry, připomínající, že i jim snad bude souzeno zahynout v tomto zapomenutí, vzpomněli si, že jim neschází nic, zatímco tento nešťastník postrádal téměř všechno. Tím povzbuzeni získali novou důvěru a naději.

Avšak kdo byl tento muž? Jakého byl původu? Kdy jej postihla pohroma? Nebyly pochyby, že od jeho smrti uplynulo mnoho roků. Kosti nalezené u paty stromu to dokazovaly až příliš jasně! A kromě toho neukazovaly železná motyka a značně zkorodovaná obruč člunu, jakož i houština, kterou zarostl vchod do jeskyně, že smrt zachráněného ze ztroskotané lodi nastala již dávno?

Ale copak zde nebyl žádný jiný důkaz, který by potvrdil tuto domněnku?

Při dalším hledání byly objeveny nové předměty – nůž, jehož čepel byla zubatá, kružidlo, kotlík, železný kůlec a zavěrák – námořnický nástroj. Zato zde nebyl žádný námořní přístroj ani dalekohled, ani kompas, dokonce ani žádné střelné zbraně, pomocí nichž by mohl lovit zvěř a bránit se proti šelmám nebo domorodcům!

Ale protože přece musel žít, používal snad ten člověk jámy na chytání zvěře. Tu však nový objev podal vysvětlení této okolnosti, když Wilcox zvolal:

„Podívejte, co je to?“

„To zde?“ zeptal se Service.

„Nějaká hra v koule,“ mínil Wilcox.

Avšak ihned poznali, jakému účelu asi sloužily oba kulaté kameny, které právě Wilcox zdvihl. Byl to lovecký nástroj zvaný bolas, skládající se ze dvou provazem spojených koulí, jaký často užívali jihoameričtí indiáni. Mrštila-li vycvičená ruka těmito koulemi, otočily se kolem nohou zvířete, které, když se již nemohlo pohybovat, stalo se snadno kořistí lovce.

Obyvatel této jeskyně si nepochybně zhotovil tuto loveckou pomůcku a podobně i lasa, dlouhý kožený pruh, který se užíval právě jako bolas, ovšem jen na kratší vzdálenost.

To byl inventář všech předmětů nalezených v jeskyni a Briant i jeho druzi byli v poměru k tomu ovšem mnohem bohatší. Ovšem oni byli ale jen dětmi, zatímco on byl mužem.

Byl však tento muž prostým námořníkem, nebo důstojníkem, který zde mohl s úspěchem využít své dřívější znalosti? O tom rozhodnout bylo velice nesnadné, jedině snad že by byla nalezena nějaká listina, která by vnesla do všeho jasno.

Nad pelestí lůžka pod pokrývkou, kterou Briant odhrnul, našel Wilcox hodinky visící na hřebíku zaraženém do stěny.

Tyto hodinky byly poněkud jemnější práce, než jaké mívali námořníci. Měly dvojitý stříbrný plášť a u řetízku z téhož kovu visel klíček.

„Podívejme se, kolik ukazují hodin!“ zvolal Service.

„Hodina nám nic nevysvětlí,“ odpověděl Briant. „Je nepochybné, že tyto hodinky se zastavily již několik dní před smrtí toho nešťastníka.“

Stěží otevřel Briant víčko, neboť bylo velice zašlé, a spatřil, že ručičky ukazují tři hodiny a dvacet sedm minut.

„Ale,“ řekl Doniphan, „na hodinkách bývá vyryto jméno… Snad nám objasní…“

„Máš pravdu,“ souhlasil Briant.

A když prohlíželi vnitřní stranu víčka, podařilo se jim přečíst tato vyrytá slova:

  

Delpeuch, Saint Malo – jméno továrníka a jeho adresa.

„Byl to Francouz, můj krajan!“ zvolal Briant pohnut.

  

Bylo jasné, že v této jeskyni žil Francouz až do hodiny, kdy se dostavila smrt a skončila jeho útrapy.

K tomuto důkazu se brzy přidal jiný, neméně rozhodný, když Doniphan, jenž odstrčil lůžko, zdvihl ze země sešit, jehož zažloutlé stránky byly popsány tužkou.

Škoda jen, že z větší části byly řádky naprosto nečitelné. Několik slov však přece jen bylo rozluštěno, a mezi jinými toto: François Baudouin.

Dvě slova a skutečně ta, jejichž začáteční písmena vyryl trosečník do stromu! Tento sešit byl deníkem jeho života od toho dne, kdy byl vyvržen na toto pobřeží! Mezi úryvky, které ještě časem nevybledly, se podařilo Briantovi přečíst tato slova: Duguay Trouin – patrně jméno lodi, která se potopila v těchto končinách Tichého oceánu.

Ke konci byl připsán den a rok, stejný jako pod začátečními písmeny na stromě, a znamenaly nepochybně den ztroskotání lodi.

Uplynuly tedy již padesát tři roky od doby, kdy se François Baudouin dostal na toto pobřeží. Po celou dobu svého pobytu se mu nedostalo zvenčí vůbec žádné pomoci!

Avšak Françoisi Baudouinovi se nepodařilo dostat do jiných končin této pevniny asi proto, že se mu postavily do cesty nepřekročitelné překážky…

Víc než kdy jindy chápali chlapci vážnost svého postavení. Jak dosáhnout cíle, jehož sám tento muž, námořník, zvyklý na hrubé práce a těžkou námahu, nemohl dostihnout?

Avšak poslední nález je poučil, že veškeré pokusy opustit tuto zemi by byly marné.

Obraceje listy sešitu spatřil Doniphan složený papír mezi stránkami. Byla to mapa, kreslená jakýmsi inkoustem, patrně upraveným z vody a sazí.

„Mapa!“ zvolal.

„Kterou nepochybně nakreslil sám François Baudouin,“ dodal Briant.

„Je-li tomu tak, potom ten muž nebyl ani prostým námořníkem,“ podotkl Wilcox, „ale důstojníkem Duguay Trouinu, že byl schopen nastínit mapu.“

„Je to snad…?“ zvolal Doniphan.

Ano! Byla to mapa tohoto území! Na první pohled se dal rozeznat záliv Seagulla, pás skalisek, písčina, na níž se nacházelo jejich ležení, jezero, k jehož východnímu břehu se dostal Briant se svými druhy, tři ostrůvky uprostřed oceánu, strmé pobřeží táhnoucí se až ke břehu řeky, i prales pokrývající celé nitro území.

Za protějším břehem jezera se táhly ještě jiné lesy, prostírající se až ke kraji jiného pobřeží, a toto pobřeží… obléval oceán po celém jeho obvodu.

Tak se zcela rozpadly všechny plány dát se na východ a hledat záchranu v tomto směru. Briant tedy zvítězil nad Doniphanem. Oceán obklopoval ze všech stran tuto domnělou pevninu. Byl to ostrov, a proto odtud nemohl François Baudouin odejít.

Z této mapy bylo patrné, že celkové obrysy ostrova byly provedeny dost pečlivě. Rozměry byly ovšem vzaty jen podle oka za nahodilých okolností, kdy ten který kraj byl navštíven, a nikoliv přesnou triangulací. Avšak soudě podle toho, co Briant a Doniphan již znali z části území mezi zálivem Seagulla a jezerem, nebyly nedostatky tak značné.

Bylo z ní také patrné, že trosečník prošel celý ostrov, neboť na ní vyznačil veškeré hlavní zeměpisné podrobnosti, a ažupa i přechod přes potok byly nepochybně také jeho dílem.

Takovýto byl nástin ostrova, jak jej nakreslil François Baudouin:

Jeho tvar byl podlouhlý a podobal se ohromnému motýlu s roztaženými křídly. Ve střední části mezi zálivem Seagulla a jiným zálivem, jenž ostře vnikal do země na východě, tvořil ostrov na jihu ještě třetí záliv, mnohem otevřenější. Uprostřed hlubokých lesů se rozkládalo jezero v délce osmnácti mil a široké pět mil – to je tedy dost značná rozloha, takže Briant, Doniphan, Service a Wilcox, když by přešli na jeho východní břeh, neviděli by ani břehy severní, ani jižní, ani západní. Tím se dá vysvětlit, že v prvním okamžiku je pokládali za oceán. Několik řek vytékalo z jezera, a ta, která se valila podél jeskyně, se vlévala do zálivu Seagulla nedaleko ležení.

Jedinou, poněkud rozsáhlejší vysočinou ostrova se zdálo být skalnaté pobřeží, které se táhlo šikmo od předhoří na severu zálivu až k pravému břehu řeky. Severní část krajiny byla naznačena na mapě jako vyprahlá písčina, zatímco za řekou se prostíral ohromný močál až k ostrému mysu na jihu ostrova. Na severovýchodě a jihovýchodě se táhla dlouhá pásma písčin, značně se lišících od pobřeží zálivu Seagulla.

Podle měřítka naznačeného na spodním okraji mapy, obnášela největší délka ostrova asi padesát mil od severu na jih, největší šířka pak od východu na západ asi pětadvacet mil. Obvod, s přihlédnutím k nepravidelnostem pobřeží, měřil asi sto padesát mil.

Ke kterému souostroví Polynésie by tento ostrov patřil, zda ležel uprostřed Tichého oceánu osamocen, to nemohli chlapci zjistit.

Ze všeho vyšlo najevo, že trosečníci ze Seagulla museli hledat obydlí trvalé, nikoliv jen dočasné. A protože jeskyně jim poskytovala výborný útulek, bylo vhodné přemístit sem veškerý náklad dříve, než by první zimní bouře dokončily rozklad škuneru.

Jednalo se nyní o neodkladný návrat do ležení. Gordon byl již asi velice znepokojený – vždyť již uplynuly tři dny, co Briant odešel se svými druhy – a mohl se obávat, že se jim přihodilo nějaké neštěstí.

Na radu Brianta bylo usneseno, že se vrátí ještě téhož dne, a sice v jedenáct hodin dopoledne. Nebylo zapotřebí překonávat strmou pobřežní vysočinu, neboť mapa jasně ukazovala, že nejkratší cesta vedla po pravém břehu řeky, která plynula od východu k západu. Od zálivu je dělilo asi sedm mil, a ty mohli urazit během několika hodin.

Avšak dříve, než odešli, chtěli chlapci prokázat poslední poctu francouzskému trosečníkovi. Vykopali hrob u paty téhož stromu, do jehož kůry vyřezal François Baudouin začáteční písmena svého jména, a místo označili dřevěným křížem.

Když skončili tento čin úcty a lásky k bližnímu, vrátili se všichni čtyři k jeskyni a zatarasili její vchod, aby tam nevnikla zvěř. Potom pojedli, co jim ještě zbylo z potravin, a vykročili podél pobřežní vysočiny po pravém břehu řeky. Za hodinu dorazili k místu, kde vápencové skály změnily směr, táhnouce se šikmo na severozápad.

Pokud se ubírali podél břehu řeky, cesta jim ubíhala, protože jim téměř nic nepřekáželo, pouze několik stromů, křovin a travin.

Briant, který předvídal, že řeka spojuje jezero se zálivem Seagulla, ji ani chvíli nespustil z očí. Myslel si, že by po jejím horním toku buď člun, nebo vor mohl být zcela pohodlně dopraven pomocí lan či tyčí – čímž by byla usnadněna doprava veškerého materiálu, zvláště kdyby bylo využito i přílivu, jehož účinky byly pociťovány až u jezera. Bylo důležité, aby proud nebyl rušen víry, aby nebyl někde příliš mělký nebo zúžený, takže by se nehodil k plavbě. Nic takového tu však nebylo. V délce tří mil od svého výtoku z jezera jevila řeka nejlepší podmínky splavnosti.

Avšak asi ve čtyři hodiny odpoledne museli cestu podél břehu řeky opustit. Pravý břeh tu náhle přecházel v širokou a mělkou slatinu, přes kterou se nemohli odvážit. Bylo proto nejmoudřejší nastoupit cestu lesem.

Briant, s kompasem v ruce, zamířil na severozápad, aby se co nejkratší cestou dostali k zálivu Seagulla. Tu se však značně zdrželi, neboť vysoké trávy tvořily spletité houštiny. Kromě toho se po západu slunce rozkládala pod klenbou bříz, sosen a buků téměř tma.

Za velice unavujících okolností putovali již dvě hodiny. Když obešli slatinu, která se prostírala hlouběji na jih, bylo skutečně nejlepší, aby se dali opět po toku řeky, která se vlévala, jak dokazovala mapa, do zálivu Seagulla. Avšak zacházka byla již tak značná, že ani Briant, ani Doniphan nechtěli ztrácet čas vyhledáváním toho směru. Šli lesem dál a dál a v sedm hodin večer si byli jisti, že zabloudili.

Byli snad nuceni strávit noc pod stromy? Toho by se ovšem nezalekli, avšak neměli již potravu a usilovně se hlásil hlad.

„Dál, kupředu!“ povzbuzoval Briant. „Dáme-li se na západ, podaří se nám dorazit do ležení.“

„Jen aby mapa neobsahovala falešné údaje,“ pochyboval Doniphan, „a kdo ví, je-li to stejná řeka, která se vlévá do zálivu!“

„Proč by měla být tato mapa nesprávná?“

„A proč by měla být správná, Briante?“

Bylo zjevné, že Doniphan, jenž svou porážku dosud nestrávil, tvrdošíjně hájil mínění, že mapě trosečníka nemohli příliš důvěřovat. Dopouštěl se křivdy, neboť podle toho, jak sám už část ostrova poznal, musel uznat, že práci Françoise Baudouina nemohly být vytýkány nesrovnalosti.

Briant nepokládal za vhodné hádat se o tom a kráčel rozhodně dál.

V osm hodin se již nemohli orientovat, byla úplná tma. A ještě se nedostali na okraj nekonečného lesa.

Náhle vrcholky stromů prokmitla jasná zář.

„Co je to?“ zvolal Service.

„Snad padající hvězda!“ řekl Wilcox.

„Nikoliv, to je signální raketa!“ vysvětloval Briant, „raketa vystřelená ze Seagulla.“

„A tedy Gordonovo znamení!“ zvolal Doniphan, jenž ihned odpověděl výstřelem.

Pustili se směrem jedné z hvězd, když tu nová raketa zaplála tmou, a Briant se svými druhy, když zamířil směrem, kde zazářila, došli za tři čtvrtě hodiny do ležení lodi Seagull.

Starostlivého Gordona napadlo, že by mohli zabloudit, a vystřelil několik signálních raket, aby jim naznačil směr, kde leží škuner.

Nebýt této skvělé myšlenky, Briant, Doniphan, Service a Wilcox by po své námaze neodpočívali na lůžkách jachty.
